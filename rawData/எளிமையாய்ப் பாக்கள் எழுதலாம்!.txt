எளிமையாய்ப் பாக்கள் எழுதுங்கள்!
எளியமுறை யாப்பிலக்கணம்






ஆசிரியர்: சித்தார்த் சண்முகம்
Author: Siddaarth Shanmugam


வாழ்த்து




திங்கள்தான் வாழியே செந்தமிழி னுப்போலே
யங்கஞ்சேர்ந் தார்ந்து மடையீற்றிற் குன்றியு
மெங்களுளங் கொண்டத னான்.
(பாவகை: இன்னிசைச் சிந்தியல் வெண்பா)


திங்கள்தான் வாழியே! செந்தமிழின் "உ"ப்போலே
அங்கஞ்சேர்ந்(து) ஆர்ந்தும் அடைஈற்றில் குன்றியும்
எங்களுளம் கொண்டத னான்! 


செந்தமிழ் மொழியின் உகரம், தான் சேர்ந்த மெய்யெழுத்தோடு குறிலாய் நெடிலாய் அளபெடையாய் நிறைந்தும், தான் அடையும் மொழி ஈற்றில் (வல்லினத்தோடு) குன்றியும் வருவது போல் திங்களும் நிறைந்தும் குன்றியும் எங்கள் உளத்தைக் கவர்ந்தது. அதனால் திங்கள் வாழ்க! 
அங்கம் = மெய், ஆர்ந்து = நிறைந்து, கொண்டதனான் = கொண்டதனால்.


செங்கதிர் வாழியே செந்தமிழ்போ லாருயிரிற்
பொங்கு முணர்வும் பொறிசிறக்கப் பேராற்ற
லெங்குந் தருதிறத்தி னான்.
(பாவகை: இன்னிசைச் சிந்தியல் வெண்பா)


செங்கதிர் வாழியே! செந்தமிழ்போல் ஆருயிரில்
பொங்கும் உணர்வும் பொறிசிறக்கப் பேராற்றல்
எங்கும் தருதிறத்தி னான்!


செந்தமிழ் மொழி போல், செங்கதிரும் அரிய உயிர்களில் உணர்வு பொங்கச் செய்யும் திறம் உடையது; புலன்கள் ஐந்தும் சிறக்கப் பேராற்றலைத் தருகிறது. அதனால், செங்கதிர் வாழ்க!
ஆருயிர் = அருமை + உயிர், பேராற்றல் = பெருமை + ஆற்றல், திறத்தினான் = திறத்தினால்.


அங்கெழுகார் வாழியே யார்தமிழின் சொன்மழைபோல்
மங்கலமே மிக்குமிக மண்ணி னுயிருய்யப்
பொங்கு மழைபொழித லான்.
(பாவகை: இன்னிசைச் சிந்தியல் வெண்பா)


அங்கெழுகார் வாழியே! ஆர்தமிழின் சொல்மழைபோல்
மங்கலமே மிக்குமிக மண்ணின் உயிருய்யப்
பொங்கு மழைபொழித லான்!


நிறைந்த தமிழின் சொற்கள் (இலக்கியங்கள்) மழைபோலப் பொழிந்து எங்கும் மங்கலம் பெருகச் செய்து, மண்ணின் உயிர்களை எல்லாம் வாழ வைப்பதைப் போல வான்முகில் மிகுந்த மழையினைப் பொழிகிறது. அதனால், அழகிய கருமை நிறைந்த வான்முகில் வாழ்க!
அங்கெழுகார் = அம் + கெழு + கார், அம் = அழகிய, கெழு = நிறம் மிகுந்த, கார் = வான்முகில், ஆர் = நிறைவு கொண்ட, மங்கலமே மிக்கு = மங்கலமே நிறைந்து, மிக மண்ணின் உயிர் = மண்ணில் வாழும் எண்ணிலடங்கா உயிர்கள், உய்ய = வாழ, பொங்கு = மிகு. 




எந்தமிழே வாழியே யென்னோர்க் களித்ததுபோ
லெந்நிலத்து மெப்பொழுது மெம்பிறந்த சந்ததிக்குந்
தந்தளிக்கத் தான்வாழி யே.
(பாவகை: இன்னிசைச் சிந்தியல் வெண்பா)


எம்தமிழே வாழியே! என்னோர்க்கு அளித்ததுபோல்
எந்நிலத்தும் எப்பொழுதும் எம்பிறந்த சந்ததிக்கும்
தந்தளிக்கத் தான்வாழி யே!


எங்கள் தமிழ் மொழி வாழ்க! எம் தலைமுறைக்குப் பற்பல சீர்மைகளையும் வளங்களையும் இன்னபல சிறப்புகளையும் கொடுத்ததுபோல், எமக்குப் பின் வரும் தலைமுறைகளுக்கும், அவர் எங்கு இருப்பினும், எல்லாக் காலங்களிலும் கொடுப்பதற்காக எங்கள் தமிழ் மொழி வாழ்க!
எந்நிலத்தும் = எல்லா இடங்களிலும் (முற்றும்மை), எப்பொழுதும் = எல்லாக் காலங்களிலும் (முற்றும்மை), எம்பிறந்த சந்ததிக்கும் = எமக்குப் பிறக்கும் தலைமுறைகளுக்கும் (இறந்தது தழுவிய எச்ச உம்மை)
________________




இறைவாழ்த்து 


மாயோன் 


மாமை கண்டே மையென நினைந்தேன் 
    மணித்திரள் என்றேன் மிளிர்தலும் கண்டே
காமரு நீலக் கடலென வியந்தேன்
    கடிமதிள் அடைந்தோர்க் கருளும் திறத்தால்
மாமழை போலே கேளா(து) அளிக்கும் 
    வண்கரம் கண்டு மழைமுகில் என்றேன்
தேமலர்த் துழவின் காரெழில் மாலே
    தீந்தமிழ் தாராய் தாள்பணிந் தேனே!
(பாடல் வகை: எண்சீர்க் கழிநெடிலடி ஆசிரிய விருத்தம்)


குறிப்பு: இப்பாடல் மையோ மரகதமோ என்ற கம்பராமாயணப் பாடலைத் தழுவி எழுதியது.


மாமை கண்டே மையென நினைந்தேன் = உன் கருமை கண்டு மை என்று நினைத்தேன்.


மணித்திரள் என்றேன் மிளிர்தலும் கண்டே = கருமையாய் இருந்தாலும் மை போல் அல்லாது, நல்ல ஒளியுடன் மிளிர்ந்ததால் திரட்டி வைக்கப்பட்ட கருமணிகளின் குவியல் என்றேன்.


கடிமதிள் அடைந்தோர்க் கருளும் திறத்தால் காமரு நீலக் கடலென வியந்தேன் = மணித்திரள் போல் அல்லாது, காவல் மதிள் உடைய உன் கோவிலை அடைந்தோர்க்கு அள்ளிக் கொடுக்கும் தன்மையால், முத்தும் பவளமும் உப்பும் மீனும் தேடிச் செல்வோருக்கு அள்ளிக்கொடுக்கும் விரும்பத்தக்க நீலக் கடலோ என்று வியந்தேன். (கடிமதிள் = மதில் எனாது மதிள் என எழுதுவது வைணவ மரபு. திருவரங்கத்தில் உள்ள திருக்கோயிலில் மதிட் சுவர் சிறப்புடையது. ஆழ்வார் பாசுரங்களில், இக்கோயிலின் மதிளையும், அதனைக் கட்டும் பணியைப் பெரும் பேறாகக் கருதியமையையும் காண்கிறோம். இங்கு, ஆகுபெயராக மதிளுடைய திருவரங்கக் கோயிலைக் குறித்தது.)
 
மாமழை போலே கேளாது அளிக்கும் வண்கரம் கண்டு மழைமுகில் என்றேன் = உன்னை அடைந்து கேட்போருக்கு மட்டுமன்றிக் கேட்காதவர்க்கும் அவர்தம் தேவை அறிந்து தேடிச் சென்று கொடுக்கும் உன் வள்ளல் தன்மை நிறைந்த கரத்தைக் கண்டு, உன்னை மழைமுகில் என்றேன்.


தேமலர்த் துழவின் காரெழில் மாலே = தேன் நிறைந்த மலர் மிகுந்த துழாயின் மாலையை அணிந்த கரிய அழகிய திருமாலே!


தீந்தமிழ் தாராய் தாள் பணிந்தேனே = உன் தாள் பணிந்தேன், எனக்கு இனிய தமிழைத் தருவாயாக!


________________


சேயோன் 


தந்ததனத் தானதனத் தனதான
    தந்ததனத் தானதனத் தனதான

அஞ்சுபவர்க் காயருளும் மறமாவோய்!
    அங்குகருத் தாய்பவருக் கறிவாவோய்!
விஞ்சுசுடர்ப் பாயுமுகத் தழகாவுன்
    விஞ்சுவளத் தூதமிழைத் தருவாயே!
நெஞ்சுருகிக் கோதைமணத் தணைகோவே!
    நின்றவுணர்த் தேயுமயிற் சுடர்வேலா!
செஞ்சொலுடைத் தாயதமிழ்த் தலைவோனே!
    தென்பழனித் தேரில்வரும் பெருமாளே!  
(பாடல் வகை: அறுசீர்க் கழிநெடிலடி ஆசிரிய வண்ண விருத்தம்)


அஞ்சுபவர்க்காய் அருளும் மறமாவோய் = அச்சம் கொண்டவர்களுக்கு அருளும் வீரமாய் இருப்போனே!


அங்கு கருத்தாய்பவருக்கு அறிவாவோய் = கருத்து ஆராய்பவருக்கு அறிவாகவும் விளங்குபவனே! 

விஞ்சுசுடர்ப் பாயுமுகத்து அழகா = மிகுந்த ஒளியினை உடையதான முகத்தை உடைய அழகனே! (“சுடர் பாயும்” எனாது “சுடர்ப் பாயும்” எனச் சந்ததிற்காக இங்கு  வல்லினம் மிகுந்தது)


உன் விஞ்சுவளக் தூதமிழைத் தருவாயே = உன் உயர்ந்த வளமான தூய தமிழை எனக்குத் தந்தருள்வாய்.
 
நெஞ்சுருகிக் கோதை மணத்து அணைகோவே = நெஞ்சம் உருகி, வள்ளியைத் திருமணத்தில் சேர்ந்த எங்கள் தலைவனே!
 
நின்று அவுணர்த் தேயும் அயிற் சுடர்வேலா = அவுணரை (தீயோரை) நின்று அவர்கள் தேய்ந்து இல்லாது போகச் செய்யும் சுடர் மிகுந்த அயில் (இரும்பால் ஆன, கூர்மை கொண்ட) வேலை உடையவனே!


செஞ்சொல் உடைத்தாய தமிழ்த் தலைவோனே = நல்ல சொல்லை உடையதான தமிழுக்குத் தலைவனே!
 
தென்பழனித் தேரில்வரும் பெருமாளே = தென்பழநி மலையில், தேரில் வலம் வரும் பெருமாளே!
________________
ஐந்தினைப் பாக்கள் 


காதல் என்பது எங்ஙனம் இனிதோ?
அருள்வழி மயங்கிய பேதை எந்தன்
மருள்விழி மருங்கில் மழைவரக் கண்டும்
புலம்பல் புரந்து போவேன் என்னும்
இறுகிய நெஞ்சின் இனத்தவர் கொள்ளும்
காதல் இனிதோ சொல்லவர்
போதல் காணும் மழையில் புலமே!
(பாவகை: நேரிசை ஆசிரியப்பா)
(திணை: பாலை - பிரிதல், தலைவி கூற்று)


மருள் = நாணம் கொள்ளும், மருங்கு = ஓரம், மழைவர = மிகுந்த கண்ணீர் வர (மிகுந்த கண்ணீருக்கு மழை ஆகுபெயராய் வந்தது), புலம்பல் = தனிமையில் அரற்றுதல், புரந்து = கொடுத்து, புலம் = நிலம், இறுகிய நெஞ்சின் இனத்தவர் = இறுகிய நெஞ்சம் கொண்ட ஆண் இனத்தவர், மழையில் புலம் = மழை இல்லாத நிலம்


மென்னகைக் கவப்பு மின்னெனக் குழீஇய
உன்னரு நெஞ்சோடு என்னரு நெஞ்சம்
ஒன்றெனக் கலத்தலும் என்றோ?
இன்றே சொன்மோ யானுய்த் திடவே!
(பாவகை: நேரிசை ஆசிரியப்பா)
(திணை: குறிஞ்சி - புணர்தல் நிமித்தம், தலைவன் கூற்று)


கவப்பு = கன்னம், மின் என = விரைவாக, குறுகிய நேரத்திற்கு, குழீஇய = குழிந்த (சொல்லிசை அளபெடை), சோன்மோ = சொல் + மோ, சொல்வாய், மோ = முன்னிலை அசை


காலே விரைக! கார்கண் டாடிப் 
பீலிப் பெருமயில் பெடைபடல் கண்டும் 
மாலை மருளில் பையச் சென்றென 
எல்லமை வேளை எதிர்படு 
முல்லைக் கொடிதன் முகையொடு நகுமே!
(பாவகை: நேரிசை ஆசிரியப்பா)
(திணை: முல்லை - இருத்தல் நிமித்தம், தலைவன் கூற்று)


கார் = கருமுகில், மழை, பீலி = தோகை, பெடை = பெண் பறவை, மருள் = கருக்கல், இருட்டு, பைய = மெதுவாக, எல் = கதிரவன், எல் அமை வேளை = கதிரவன் மறையும் நேரம், நகும் = சிரிக்கும், ஏ = அசை


கண்பட் டவனொடு கனலுமிழ் கண்கள்
கண்டவன் காதலும் பகராது சென்றபின்
கண்படு காடிகை காரார்ந் தனவே!
கண்ணே பொய்பகர் கண்ணே!
பண்படு நெஞ்சொடு மெய்பயி லாமோ?
(பாவகை: நேரிசை ஆசிரியப்பா)
(திணை: நெய்தல் - இரங்கல், தலைவி கூற்று)


கனல் = தீ, காடிகை = கண் மை (திசைச்சொல், கன்னடம்), கார் ஆர்த்தன = கண்மை கருமுகிலைப் போல் ஆனது, கண்கள் அழுதன, பகர் = சொல்லும், பண்படு = பண்பட்ட, மெய் = வாய்மை, உண்மை, பயில் = கற்றுக்கொள், மோ = முன்னிலை அசை


சேற்றின் றெருமை தேச்சுனை வந்தென
வேற்றிற் றீண்டிய வொழுக்கோ 
டீண்டுநீ யருளா தாண்டுறை தல்லே.
(பாவகை: நேரிசை ஆசிரியப்பா)
(திணை: மருதம் - ஊடல், தலைவி கூற்று)


தேச்சுனை = தேன் + சுனை, தேன் போன்ற இனிய சுனை, சுனை = நீர்நிலை, வேற்றில் = வேறு + இல், வேறு பெண்ணைக் குறித்தது (ஆகுபெயர்), ஈண்டு = இங்கு, அருளாது = வராது, ஆண்டு = அங்கு, உறைதல்லே = உறைவாயாக, இருந்துவிடுவாயாக (தல்லே விரித்தல் விகாரம்)
________________


பகுதி 1: நூன்முகம்


இக்காலத்தில், பாடல் என்பது இசையொடு பாடக் கூடியவற்றைக் குறிக்கும் பெயராகிவிட்டது. இதன் இன்னொரு வடிவமான பா என்பது நூல்களில் யாப்பு மரபு கொண்டு எழுதப்பட்டிருக்கும் செய்யுளைக் குறிக்கும் பெயராகி வழங்கி வருகிறது.


பழந்தமிழில், செய்யுள் என்பது செய்யப்படும் (இயற்றப்படும்) எல்லா இலக்கியத்தையும் குறித்து வந்தது. செய்யுள் என்பதனுள் பா, உரை போன்ற பலவகைகள் அடங்கும் என்கிறது தொல்காப்பியம். பா என்பது இன்று நாம் வழங்குவதைப் போலவே, குறிப்பிட்ட ஓசை நயத்தோடு அமைந்த செய்யுளைக் குறித்தது. இப்படிப்பட்ட பாக்களை எழுதும் இலக்கணத்தை, ஒலி எழுத்து சொல் என அடிப்படையில் தொடங்கி, ஒரு காட்சியை எப்படி விளக்கிக்காட்ட வேண்டும் என்பது வரை அருமையாய்க் காட்டுகிறது தொல்காப்பியம். இந்நூல், இவ்வாறு தொகுத்தும் வகுத்தும் இலக்கணத்தைக் கூறுகையில், முப்பத்து நான்கு உறுப்புக்களால் செய்யுள் அமையும் என்று விளக்குகிறது.


மாத்திரை, எழுத்து, அசை, சீர், அடி, யாப்பு, மரபு, தூக்கு, தொடை, நோக்கு, பா, அளவியல், திணை, கைகோள், கண்டோர், கேட்போர், இடம், காலம், பயன், மெய்ப்பாடு, எச்சம், முன்னம், பொருள், துறை, மாட்டு, வண்ணம் என்ற இருபத்தாறும், அம்மை, அழகு, தொன்மை, தோல், விருந்து, இயைபு, புலன், இழை என்ற வனப்பு வகைகள் எட்டும் என மொத்தம் முப்பத்து நான்கும் செய்யுள் உறுப்புக்களாம். தொல்காப்பியம் கூறும் இவ்வுறுப்புக்களை அறிந்தோர், நல்ல செய்யுளைப் படைக்க முடியும்; படிக்கும் செய்யுளைப் பல்வேறு கோணங்களில் பார்த்துச் சுவைக்கவும் முடியும். 


தொல்காப்பியர் காலத்தில் செய்யுள் எழுத முனைந்தோர், இம்முப்பத்துநான்கு உறுப்புக்களையும் நன்கு கற்றுத் தேர்ந்து இருந்தனர் போலும். ஆனால், பிற்காலப் பாவலர்களுக்குச் செய்யுள் எழுதுவதை எளிமையாக்கித் தர முயன்ற பிற்கால இலக்கண ஆசிரியர்கள், இவற்றுள் சிலவற்றையே விளக்கிக் கூறலாயினர்; இன்றியமையாத எழுத்து, அசை, சீர், தளை, அடி, தொடை என்ற ஆறனையும் அவற்றின் அடிப்படையொடு விளக்கிக்கூறினர்; பாவின் இலக்கணத்தொடு தூக்கினையும் (ஓசை), அளவியலையும் (அடி அளவு வரைமுறைகள்) கொடுத்தனர்; மற்ற உறுப்புக்களை ஆங்காங்கே பிற உறுப்புக்களின் இலக்கணத்தொடு சேர்த்தும், பாவலர்கள் தம் எண்ணத்திற்கு விட்டும் விதிகள் செய்தனர். அவர்தம் சுருங்கச் சொன்ன பாங்கினாலோ என்னவோ, இரண்டாயிரம் ஆண்டுகளுக்கும் மேலாகப் பல இலக்கண நூல்கள் வந்தபோதிலும், தொல்காப்பியத்தின் பயன்பாடு குறைந்தபாடில்லை. இவற்றுள் மரபு போன்ற சில உறுப்புக்களுக்கு இன்றுவரை தொல்காப்பியத்தையே சார்ந்துள்ளது நம் தமிழ்ப் பாவலர் உலகம். அதுமட்டுமன்று. இன்றுவரை, நம் மொழியின் எழுத்து சொல் போன்றவற்றின் அடிப்படை இலக்கணத்திற்கும் தொல்காப்பியமே ஐயங்களைப் போக்கும் பெரும்பேழையாக விளங்கிவருகிறது. தொல்காப்பியத்தினாலேயே நம் தமிழ் மொழி குறைந்தது ஈராயிரத்தைந்நூறு ஆண்டுகாலத் தொடர்ச்சி கண்டுள்ளது என்று கூறினாலும் மிகையாகாது.


தொன்மையும், நீண்ட இலக்கிய மரபும் கொண்ட தமிழில், ஈராயிரம் ஆண்டுகட்கு முன்பு இருந்த எழுத்தும் சொல்லும் இலக்கணமும் இன்றளவும் பொருத்தம் பெற்று இருக்கும்பொழுது, அன்று வழங்கிய செய்யுள் விதிகள் மட்டும் இன்று பொருந்தாமற் போய்விடுமா என்ன?


இவ்வளவு தொன்மையொடு விளங்கிடினும், இன்றளவும் பொருத்தமும் பயன்பாடும் உள்ள பழந்தமிழ்ச் செய்யுள் விதிகளையும், எளிமையாய்ச் செய்யுள் இயற்றும் நுட்பங்களையும் இந்நூலில் பார்ப்போம். 
பாக்கள்
இந்நூலில், செய்யுள் மரபு கொண்டு பாக்கள் எழுதும் இலக்கணத்தை, எழுத்து, சொல், புணர்ச்சி முதல் தொடங்கி யாப்பு முறை வரை காண்போம் (குறிப்பு: இங்கு எழுதப்பட்டுள்ள எழுத்து, சொல், புணர்ச்சி இலக்கணங்கள் முழுமையானவை அல்ல. இன்னும் ஆழமாகச் கற்க விரும்புவோர் தொல்காப்பியம், நன்னூல் போன்ற இலக்கண நூல்களை நல்ல உரைகளின் துணைகொண்டு படிக்கவும்).


இலக்கண விதிகளின்படி, பாக்கள் நான்கு வகைப்படும். அவை ஆசிரியப்பா, வெண்பா, கலிப்பா, வஞ்சிப்பா என்பனவாம். 


இப்பாவகைகளுள், ஆசிரியப்பா எனும் அகவற்பா மிகவும் எளிமையான பாவகை ஆகும். இவ்வகைப் பாக்களை எழுத, மிகுதியான யாப்பிலக்கண அறிவோ, பாக்கள் எழுதுவதில் புலமையோ தேவையில்லை. புதுக்கவிதை எழுதும் கற்பனை வளம் இருக்கும் எவரும் எழுதலாம். சில வேளைகளில், புதுக்கவிதை எழுதும்போது, அதனை அகவற்பாவின் இலக்கணமும் உத்திகளும் கொண்டு அமைத்தால், அக்கவிதை, வாசிப்போருக்கு இன்னும் இனிமையாகவும், வாசகர்களைக் கவரும் வகையிலும் அமையும். இந்நூலில், ஆசிரியப்பாவின் இலக்கணத்தைக் கொஞ்சம் விரிவாகக் காண்போம். இவ்வகைப் பாடலை எழுதும் முறையையும், எடுத்துக்காட்டுடன் கற்போம்.
நூல் அமைப்பு
இந்நூலில், எழுத்து, அசை, சீர், தளை, அடி, தொடை என்னும் செய்யுளின் உறுப்புக்கள் ஆறனையும் பற்றி முதலில் பார்ப்போம்.


அதன் பின்னர், இன்றியமையாத சில இலக்கண விதிகளைப் பார்ப்போம். இவை, இலக்கியம் படைக்கும் ஒவ்வொருவரும் கற்றுத் தேற வேண்டிய விதிகளாகையால், நேரம் மிகுதியாகக் கொண்டேனும் நன்கு புரிந்து கொள்க.


அதன் பின்னர், ஆசிரியப்பாவில் தொடங்கி நான்கு வகைப் பாக்களை எழுதும் இலக்கணத்தைப் பார்ப்போம்:


ஆசிரியப்பா அல்லது அகவற்பாவினைப் பற்றி முதலில் விரிவாகப் பார்ப்போம். இப்பகுதியில், ஒரு புதுக்கவிதையைக் கொண்டு, அதனை ஆசிரியப்பாவாக மாற்றும் படிகளைக் கொடுத்துள்ளேன். இது மரபு கொண்டு பாக்கள் எழுத விருப்பமுள்ள அனைவருக்கும் மிக்க உதவியாய் இருக்கும் என்று எண்ணுகிறேன்.


அதன் பின்னர், வெண்பாவின் இலக்கணமும் அதன் வகைகளையும் பார்ப்போம். வெண்பா எழுதப் பழகினால், பிற பாக்கள் எழுதுவது எளிமையாகிவிடும். அதனால், ஆர்வமுள்ளோர் இப்பகுதியையும் நேரம் கொண்டு படிக்கவும்; பின்னர் வெண்பா எழுத முயன்றும் பார்க்கவும்.


அதன் பின்னர், ஆசிரியப்பாவின் நடையைத் தழுவியதான வஞ்சிப்பாவினைப் பார்ப்போம். பாக்கள் எழுத விழைவோர், கொஞ்சம் அரிதாகவே காணப்படும் வஞ்சிப்பா வடிவத்தைக் கையிற்கொண்டு பா எழுதுவது, தூங்கலோசையின் அழகொடு, படிக்க இனிமையான படைப்புக்களை உருவாக்க நல்லதொரு வழியாகும்.


அதன் பின்னர், வெண்பாவின் நடையைத் தழுவியதான கலிப்பாவினைப் பார்ப்போம். கலிப்பாவில் வெண்பாவினைப் போல் தளைத் தூய்மை இருக்க வேண்டிய கட்டாயமில்லை என்றாலும், இவ்வகைப் பாக்கள் அதிக உறுப்புக்கள் கொண்டு அமைவதால் கொஞ்சம் நீண்டு காணப்படுகின்றன. இதன் இலக்கணத்தையும் வகைகளையும் பார்த்துவிட்டு அடுத்த பகுதிக்குப் போவோம்.


அதன் பின்னர், பாவினங்களையும் சந்தப்பாக்களையும் சுருக்கமாகப் பார்ப்போம். இவற்றிற்கு, எடுத்துக்காட்டுக்களைத் தந்துள்ளேன். அவற்றை உங்களால் படித்துச் சுவைக்க முடியுமானால், இவ்யாப்பில் பாக்களையும் எழுதிப் பாருங்கள்.


அதன் பின்னர், சங்க இலக்கிய நடையில் எழுத விரும்புவோர் கற்றுக்கொள்ள வேண்டிய இலக்கணக் கூறுகள் சிலவற்றை எளிமையான முறையில் காண்போம். இவற்றைப் படித்தல், எழுதுவோருக்கு மட்டுமன்றி, சங்கப் பாடல்களைப் படித்துப் புரிந்துகொள்ள விரும்புவோருக்கும் பயனுள்ளதாய் அமையும் என நம்புகிறேன்.


இறுதியாக, புணர்ச்சி, வேற்றுமை போன்ற, பாக்களுக்கு மேலும் அழகு கூட்டும் இலக்கண விதிகள் சிலவற்றைப் பார்ப்போம்.


இந்நூல் முழுவதிலும், செய்யுள் இலக்கணத்திற்கான நூற்பாக்களோடு இயன்றளவு எடுத்துக்காட்டுக்களையும் கொடுத்து விளக்கியுள்ளேன்.
இலக்கண நூல்கள்
இந்நூலில், பெரும்பாலான எழுத்து சொல் புணர்ச்சி இலக்கணங்களையும் வகைகளையும் நன்னூலைத் தழுவியும், பாக்களின் இலக்கணங்களையும் வகைகளையும் யாப்பருங்கலக் காரிகையைத் தழுவியும் எழுதியுள்ளேன். எனினும், இயன்றவரை எல்லா இடங்களிலும் தொல்காப்பிய நூற்பாக்களையே மேற்கோளாகக் காட்டியுள்ளேன். பின் வந்த இலக்கண நூல்கள் தொல்காப்பியத்தையே இயன்ற அளவு பின்பற்றி வந்துள்ளன என்பதைக் கருத்தில் கொண்டமையும், நம் மொழியின் நெடுங்காலத் தொடர்ச்சியை நான் வியந்தமையுமே இதற்குக் காரணம் ஆகும். 


மேலும், நல்யாப்புக்‌ கற்றார்‌ மதிக்குங்‌ கலைக் காக்கைபாடினியார்‌ என்று யாப்பருங்கல விருத்தியுரை ஆசிரியர் புகழும் பெண்பாற் புலவரான காக்கைபாடினியாரின் நூற்பாக்களையும் ஏற்ற இடங்களில் காட்டியுள்ளேன்.


காக்கைபாடினியம் எனும் இலக்கண நூல் நமக்கு முழுமையாகக் கிட்டாமற் போய்விட்டது. யாப்பருங்கல விருத்தியுரை உட்பட்ட இலக்கண நூல் உரைகளில், உரைக்கு வலுச்சேர்க்கும் வகையில் காக்கைபாடினிய நூற்பாக்கள் மேற்கோளாகக் காட்டப்பட்டுள்ளன. இவ்வுரைகளில் இருந்தே, காக்கைபாடினிய நூற்பாக்கள் பலவற்றை நாம் அறிகிறோம்.


தொல்காப்பிய யாப்பு விதிகளைக் கொஞ்சம் எளிமையாக்கி, புதுப் புதுப் பா வடிவங்களைச் சேர்த்து நமக்கு வழங்கியது காக்கைபாடினியம். இந்நூலே, பிற்கால யாப்பிலக்கண நூல்களுக்கு அடிப்படையாய் ஆனது. காக்கைபாடினியத்தின் வழிவந்த இலக்கணத்தைத் தழுவியே பற்பல சமய இலக்கியங்கள் தோன்றின. விருத்தங்களைக் கொண்ட காப்பியங்கள் தோன்றின. பாரதி, பாரதிதாசன், கண்ணதாசன் வரைக்கும் கூட நம் தமிழ்க் கவிஞர்கள், இவ்விலக்கண மரபில் நிறைய நிறையப் பாடல்களை எழுதினர்.


தொல்காப்பியர் விரித்தும்‌, பல்காயனார்‌ பகுத்தும்‌, காக்கைபாடினியார்‌ தொகுத்தும் யாப்பிலக்கணத்தை நமக்குக் கொடுத்தனர் என்பது யாப்பருங்கல விருத்தியுரை யாசிரியரின் கருத்தாகும்:


தொல்காப் பியப்புலவோர் தோன்ற விரித்துரைத்தார்
பல்காய னார்பகுத்துப் பண்ணினார் - நல்யாப்புக்
கற்றார் மதிக்குங் கலைக்காக்கை பாடினியார்
சொற்றார்‌தம் நூலுள் தொகுத்து.
(யாப்பருங்கல விருத்தியுரை)


(இப்பாடலில் குறிப்பிடப்பட்டுள்ள பல்காயனார்தம் நூற்பாக்களும், காக்கைபாடினியத்தைப் போலவே பிற நூல்களின் மேற்கோள்களிலிருந்தே கிடைத்துள்ளன. பல்காயத்தின் நூற்பாக்களை விட, காக்கைபாடினிய
நூற்பாக்களையே பின்வந்த ஆசிரியர்கள் மிகுதியாகக் காட்டியுள்ளனர் என்பதையும் நினைவில் கொள்வோம்.)
________________
பகுதி 2: செய்யுள் உறுப்புக்கள்


யாப்பிலக்கணத்தின்படி, செய்யுளின் அடிப்படை உறுப்புக்கள் ஆறு. அவையாவன: எழுத்து, அசை, சீர், தளை, அடி, தொடை என்பனவாம். இவற்றின் ஒரு சில இன்றியமையாத கூறுகளை முதலில் பார்ப்போம்.
எழுத்து
அடிப்படை எழுத்து வகைகள்
உயிரெழுத்து
தமிழின் உயிர் எழுத்துக்கள் பன்னிரண்டு. அவையாவன:


அ
	ஆ
	இ
	ஈ
	உ 
	ஊ 
	எ 
	ஏ 
	ஐ 
	ஒ
	ஓ 
	ஔ
	a
	aa
	i
	ee
	u
	oo
	e
	ey
	ai
	o
	ou
	au
	

இவற்றுள்,
அ இ உ எ ஒ ஆகியவை குறில் எழுத்துக்கள் ஆகின்றன.
ஆ ஈ ஊ ஏ ஐ ஓ ஔ ஆகியவை நெடில் எழுத்துக்கள் ஆகின்றன.


அ இ உ எ ஒ என்னும் அப் பால் ஐந்தும்
ஓர் அளபு இசைக்கும் குற்றெழுத்து என்ப. 
ஆ ஈ ஊ ஏ ஐ ஓ ஔ என்னும் அப் பால் ஏழும்
ஈர் அளபு இசைக்கும் நெட்டெழுத்து என்ப
(தொல்காப்பியம் - நூன்மரபு 3, 4)


இவற்றுள் சில, தொடக்க ஒலியின் பிறப்பிட ஒற்றுமையால் ஒரே இனமாகக் கொள்ளப்படுகின்றன என்று நினைவு வைத்துக் கொள்க:
அ ஆ ஐ ஔ இவை நான்கும் ஓர் இனம்.
இ ஈ எ ஏ இவை நான்கும் ஓர் இனம்.
உ ஊ ஒ ஓ இவை நான்கும் ஓர் இனம்.
ஆய்தவெழுத்து 
ஆய்த எழுத்து ஒன்று: அது ஃ ஆகும்.
மெய்யெழுத்து
தமிழின் மெய் எழுத்துக்கள் பதினெட்டு. அவையாவன:


வல்லினம்
	க்
	ச்
	ட்
	த்
	ப்
	ற்
	

	

	

	மெல்லினம்
	ங்
	ஞ்
	ண்
	ந்
	ம்
	ன்
	

	

	

	இடையினம்
	

	

	ள்
	

	வ்
	ல்
	ய்
	ர்
	ழ்
	

இவை வல்லினம், மெல்லினம், இடையினம் என்று பிரிக்கப்படுகின்றன. மெய்யெழுத்து உயிரெழுத்தொடு சேராமல் தனித்து வருகையில் ஒற்று எனப்படுகிறது.


மேலே உள்ள அட்டவணையில், இடையின எழுத்துக்களின் முறை கொஞ்சம் மாறி இருப்பதைக் கவனிக்கவும். ஒரு நெடுவரிசையில் உள்ள எழுத்துக்கள் பிறப்பிட ஒற்றுமையால் ஓரினமாகக் கொள்ளப்படுகின்றன. 


அதேபோல, ய் வ் ஆகிய இரண்டு மெய்களையும் அரை உயிர் என வழங்குவர் சான்றோர். இவ்விரு எழுத்துக்களையும் சொல்லும்போது, இ உ எனும் உயிர்களுடன் ஒத்து ஒலிப்பதால், 
* இ என்னும் உயிரெழுத்தும், ய் என்னும் உயிர்மெய்யோடு ஓரினமாகக் கொள்ளப்படலாம்.
* உ என்னும் உயிரெழுத்தும், வ் என்னும் உயிர்மெய்யோடு ஓரினமாகக் கொள்ளப்படலாம்.
உயிர்மெய்யெழுத்து
உயிரும் மெய்யும் சேர்ந்து தோன்றுவது உயிர்மெய் எழுத்து என்பது நாம் அறிந்ததே.


க் + அ = க என்பது போல், பன்னிரண்டு உயிர்களும் பதினெட்டு மெய்களும் சேர்ந்து 216 உயிர்மெய் எழுத்துக்கள் தோன்றுகின்றன.


இவைதாம் சார்ந்து தோன்றும் உயிரின் குறில் தன்மையையோ, நெடில் தன்மையையோ பொறுத்துக் குறிலாகவோ நெடிலாகவோ வகைப்படுகின்றன. 
பிறப்பிடம்
நம்மில் பலர், லகர ளகர ழகரங்களைச் சொல்வதில் பிழைகள் செய்கிறோம். அப்பிழைகளைக் களைய, தொல்காப்பியம் கூறும் எழுத்துக்களின் பிறப்பியல் பற்றி அறிந்து கொள்வது சாலச் சிறந்ததாகும்.


எழுத்துக்கள், உடலின் ஒரு பகுதியில் பிறந்து, பிற உறுப்புக்களின் முயற்சியால் வெவ்வேறாக ஒலிக்கின்றன. உயிர் எழுத்துக்களும் இடையின எழுத்துக்களும் மிடற்றில் (கழுத்தில்) பிறக்கின்றன; மெல்லின எழுத்துக்கள் தலையிலும் (இன்னும் குறிப்பாகச் சொன்னால், மூக்கில் பிறக்கின்றன), வல்லின எழுத்துக்கள் நெஞ்சிலும் பிறக்கின்றன. இவ்வாறு பிறக்கும் எழுத்துக்கள், வாயில் உள்ள உறுப்புக்களின் முயற்சியினால் வெவ்வேறான ஒலிகளில் ஒலிக்கின்றன.
உயிர்ப் பிறப்பு
உயிரெழுத்துக்களின் ஒலிப்பில் பெரும்பாலும் பிழைகள் வருவதில்லை என்பதால், உயிர்ப் பிறப்பியல் பற்றிய செய்திகளைச் சுருக்கமாகப் பார்ப்போம். அ ஆ என்பவை அங்காத்துப் (வாயைத் திறந்து) பிறக்கும்; இ ஈ எ ஏ ஐ இவை அங்காத்தலுடன், நா வாயின் அடியில் பொருந்தப் பிறக்கும்; உ ஊ ஒ ஓ ஔ இவை உதடுகள் குவியப் பிறக்கும் என்பதை மட்டும் தெரிந்து வைத்துக் கொள்ளுங்கள்.
மெய்யெழுத்துப் பிறப்பு 
அங்கு 
அஞ்சு
அண்டு
அன்று
அந்து
அம்பு 


இந்த ஆறு சொற்களையும் சொல்லிப்பாருங்கள். சொல்கையில், உங்கள் நாக்கு வாயின் எந்தெந்தப் பகுதிகளைத் தொடுகிறது என்று உற்று உணருங்கள். க-ங, ச-ஞ, ட-ண, ற-ன, த-ந, ப-ம எனும் பன்னிரண்டு வல்லின மெல்லின எழுத்துக்களின் பிறப்பிடங்களை நீங்களே அறிந்து கொள்ளலாம்.


வாயின் மேற் கூரை அல்லது மேற்பகுதியை அண்ணம் என்கிறோம். அண்ணத்தை நன்கு நாவினால் உணர்ந்து பார்த்தால், அதன் மூன்று பகுதிகள் நமக்குப் புலனாகும்:
* சரிவாகத் தோன்றும் அண்ணத்தின் பின்பகுதி
* கொஞ்சம் கரடு முரடான முகடு போலத் தோன்றும் அண்ணத்தின் இடைப்பகுதி
* பல் ஈறுகளுக்கும் இடை அண்ணத்திற்கும் நடுவில் தோன்றும் அண்ணத்தின் முன்பகுதி. இப்பகுதியினை, அண்பல் என்றும் குறிக்கிறோம்.


இவை போக, நம் வாயில் உள்ள நா அல்லது நாக்கு, பற்கள், உதடு ஆகியவற்றையும் கவனத்தில் கொள்ளுங்கள்.
தொல்காப்பியத்தில் அண்ணம் சார்ந்த பிறப்பிட முயற்சிகளைக் குறிக்கையில், அண்ணம் என்ற உறுப்பை நா வருடும் அல்லது ஒற்றும் என்றே சொல்லப்பட்டுள்ளது. அண்ணம் என்ற உறுப்புப் பொதுவாகவே சொல்லப்பட்டு இருப்பினும், நம் புரிந்து கொள்ளுதலுக்காக, பின் அண்ணம், இடை அண்ணம், முன் அண்ணம் என்று சிறிது பிரித்து வழங்கியுள்ளேன்.
வல்லின மெல்லினங்கள்
வல்லின எழுத்துக்கள் அனைத்தும் வெடிப்பொலியாக நெஞ்சில் பிறக்கின்றன என்பதையும், மெல்லின எழுத்துக்கள் அனைத்தும் மூக்கொலியாகப் பிறக்கின்றன என்பதையும் முன்பே பார்த்தோம். இதனை இங்கு நினைவு கூர்க. இவ்வாறு பிறக்கும் எழுத்துக்கள், வாயில் உள்ள உறுப்புக்களின் முயற்சியால் வெவ்வேறாக ஒலிக்கின்றன. எந்தெந்த உறுப்பின் எவ்வாறான முயற்சியால் இவை வேறுபட்டு ஒலிக்கின்றன என்று இப்போது பார்ப்போம்.


அங்கு என்று சொல்லும்போது நாக்கின் அடிப்பகுதி, பின்-அண்ணத்தை ஒற்றுகிறது. இதுவே க்-ங் எனும் மெய்கள் பிறப்பதற்கான முயற்சியாகும்.


அஞ்சு என்று சொல்லும்போது நாக்கின் இடைப்பகுதி, இடை-அண்ணத்தை ஒற்றுகிறது. இதுவே ச்-ஞ் எனும் மெய்கள் பிறப்பதற்கான முயற்சியாகும்.


அண்டு என்று சொல்லும்போது நாக்கின் நுனி வளைந்து, இடை-அண்ணத்தை வருடுகிறது (தொடுகிறது). இதுவே ட்-ண் எனும் மெய்கள் பிறப்பதற்கான முயற்சியாகும்.


அன்று என்று சொல்லும்போது நாக்கின் நுனி பரந்து (அகன்று), முன்-அண்ணத்தைத் ஒற்றுகிறது. இதுவே ற்-ன் எனும் மெய்கள் பிறப்பதற்கான முயற்சியாகும்.


அந்து என்று சொல்லும்போது நாக்கின் நுனி, கொஞ்சம் பரந்து (அகன்று) முன்-அண்ணமும் பற்களும் சேரும் இடத்தை ஒற்றுகிறது. இதுவே த்-ந் எனும் மெய்கள் பிறப்பதற்கான முயற்சியாகும்.


அம்பு என்று சொல்லும்போது நாக்கு அடக்கமாய் வாயின் அடிப்பகுதியில் இருக்க, உதட்டின் அசைவுகள் மட்டுமே முதன்மையாய்த் தெரிகின்றன. ப்-ம் எனும் மெய்கள் உதட்டின் முயற்சியில் பிறக்கின்றன.


  

யகர ரகர வகரங்கள்
இப்போது இடையினங்களுக்குப் போவோம்.


ய் எனும் இடையின மெய் அடி நாக்கு இடை-அண்ணத்தை ஒற்றப் பிறக்கும்.


ர் எனும் இடையின மெய் நுனி நாக்கு அணரி (மேற்புறமாக வளைந்து), இடை- அண்ணத்தை வருடப் (தொடப்) பிறக்கும்.


வ் எனும் இடையின மெய், ப்-ம் ஆகியவற்றைப் போல், உதட்டில் பிறக்கும். வகரம் மேற்பல்லும் கீழ் உதடும் இணையப் பிறக்கிறது.
லகர ளகரங்கள்
அடுத்து, ல்-ள் ஆகியவற்றின் பிறப்பிடங்களைப் பார்ப்போம்:


அல்ல
அள்ள 


இவ்விரு சொற்களையும் சொல்லிப்பாருங்கள். 


அல்ல என்ற சொல்லில் உள்ள ல, அன்று என்ற சொல்லின் பிறப்பிடத்தை ஓரளவு ஒத்துத் தோன்ற வேண்டும். ல் என்ற எழுத்து றகர-னகரங்களைப் போல் நுனிநாப் பரந்து (அகன்று) முன் அண்ணத்தை ஒற்றப் பிறக்கிறது.


அள்ள என்ற சொல்லில் உள்ள ள, அண்டு என்ற சொல்லின் பிறப்பிடத்தை ஓரளவு ஒத்துத் தோன்ற வேண்டும். ள் என்ற எழுத்து, டகர-ணகரங்களைப் போல் நா, அண்ணத்தைத் தொடப் (வருடப்) பிறக்கிறது. ளகரத்தைச் சரியாக ஒலிக்க, நுனியும் அதனை ஒட்டிய பக்கவாட்டுப் பகுதியும் என, முன் நாக்கின் விளிம்பு முழுவதும், இடை அண்ணத்தில் வருடுமாறு பொருந்த வேண்டும். 
  

குறிப்பு: ல, ள தோன்றும் இடங்களைக் குறிக்கையில், “நா விளிம்பு வீங்கி அண்பல் முதல் உற, அண்ணம் ஒற்றவும் வருடவும் லகார ளகாரம்” பிறக்கும் என்கிறார் தொல்காப்பியர். இங்கு நா விளிம்பு வீங்கி என்பதை நீக்கி விட்டால், லகர ளகரங்களின் பிறப்பிடம் த - ந இவற்றிற்கு ஒத்ததாய் மாறிவிடும். எனவே, இங்கு அண்பல் எனும் முன் அண்ணத்தை ஒற்றவோ வருடவோ செய்வது நா விளிம்பு, அதாவது நாக்கின் பக்கவாட்டுப் பகுதி என்பதை நினைவில் கொள்ளுங்கள். நா விளிம்பு - நாக்கின் இருபுறமும், அவை சேரும் நுனிப்பகுதியும்; வீங்கி - மேற்புறமாகப் புடைத்து. இவ்வாறு புடைக்கும் நா விளிம்பு (நா நுனியும் இதில் அடக்கம்), அண்பல் என்ற முன் அண்ணத்தை ஒருபோதும் தகர நகரங்களைப் போல், பல் ஈறுகளின் மிக அருகாமையில் மட்டுமே ஒற்றவோ தொடவோ இயலாது. லகரத்திற்கு ஒற்றும்போது, ற-ன பிறக்கும் இடத்தையும் சேர்த்தே ஒற்றுகிறது; ளகரத்திற்கு வருடும்போது, இன்னும் கொஞ்சம் பின் சென்று ட-ண பிறக்கும் இடத்தில் அண்ணத்தை நா அடைகிறது.
ழகரம் 
ழகரமானது, நுனிநாக் கொஞ்சம் சுருண்டு, ளகரத்தை சொல்லும்போது தொடும் இடமான இடை அண்ணத்திற்கும் சிறிது பின் சென்று, நாக்கு ஓரளவு கடை அண்ணத்தைத் தொட (வருட) முயற்சி செய்யப் பிறக்கிறது.
ஒலிப்பு நுட்பம்
ஆக, சரியாகச் சொல்கிறோமா என்ற ஐயம் தோன்றும்போது, கீழ்க்காணும் சொற்களைச் சொல்லிப் பார்த்து, ஐயத்தைப் போக்கிக் கொள்ளுங்கள். லகரத்தின் பிறப்பு முயற்சி இடம் ற-ன இவற்றை ஒத்தும், ளகரத்தின் பிறப்பு முயற்சி இடம் ட-ண இவற்றை ஒத்தும் இருக்க வேண்டும்:


அங்கு 
அஞ்சு
அண்டு - அள்ள 
அன்று - அல்ல
அந்து
அம்பு 


இக்கருத்துக்களைக் காட்டும் தொல்காப்பிய எழுத்ததிகாரப் பிறப்பியல் நூற்பாக்கள்:


ககார ஙகாரம் முதல் நா அண்ணம்.


சகார ஞகாரம் இடை நா அண்ணம்.


டகார ணகாரம் நுனி நா அண்ணம்.


அவ் ஆறு எழுத்தும் மூ வகைப் பிறப்பின.


அண்ணம் நண்ணிய பல் முதல் மருங்கில்
நா நுனி பரந்து மெய் உற ஒற்ற
தாம் இனிது பிறக்கும் தகார நகாரம்.


அணரி நுனி நா அண்ணம் ஒற்ற
றஃகான் னஃகான் ஆயிரண்டும் பிறக்கும்.


நுனி நா அணரி அண்ணம் வருட
ரகார ழகாரம் ஆயிரண்டும் பிறக்கும்.


நா விளிம்பு வீங்கி அண்பல் முதல் உற
ஆவயின் அண்ணம் ஒற்றவும் வருடவும்
லகார ளகாரம் ஆயிரண்டும் பிறக்கும்.


இதழ் இயைந்து பிறக்கும் பகார மகாரம்.


பல் இதழ் இயைய வகாரம் பிறக்கும்.
அண்ணம் சேர்ந்த மிடற்று எழு வளி இசை
கண்ணுற்று அடைய யகாரம் பிறக்கும்.


மெல்லெழுத்து ஆறும் பிறப்பின் ஆக்கம்
சொல்லிய பள்ளி நிலையின ஆயினும்
மூக்கின் வளி இசை யாப்புறத் தோன்றும்.
(தொல்காப்பியம் - நூன்மரபு 7 - 18)
மாத்திரை 
எழுத்துக்கள் ஒலிக்கப்படும் கால அளவு  மாத்திரை எனப்படும்.


கண் இமை நொடி என அவ்வே மாத்திரை
நுண்ணிதின் உணர்ந்தோர் கண்ட வாறே.  
(தொல்காப்பியம் - நூன்மரபு 7)


கண் இமைக்கும் கால அளவும், கை நொடிக்கும் கால அளவும் ஒரு மாத்திரையின் கால அளவைக் குறிக்கின்றன. எழுத்துக்கள் ஒலிக்கும் கால அளவு கீழ் வருமாறு. பொதுவாக,
* குறில் எழுத்துக்கள் ஒரு மாத்திரை அளவும்,
* நெடில் எழுத்துக்கள் இரண்டு மாத்திரை அளவும்,
* ஒற்றும் ஆய்தமும் அரை மாத்திரை அளவும்
ஒலிக்கின்றன.


ஓர் அளபு இசைக்கும் குற்றெழுத்து என்ப. 
ஈர் அளபு இசைக்கும் நெட்டெழுத்து என்ப
(தொல்காப்பியம் - நூன்மரபு 3, 4)


மெய்யோடு இயையினும் உயிர் இயல் திரியா.
மெய்யின் அளபே அரை என மொழிப. 
(தொல்காப்பியம் - நூன்மரபு 10, 11)


இந்நூற்பாக்களில், (உயிர்க்) குறில் ஒரு மாத்திரையளவும், (உயிர்) நெடில் இரண்டு மாத்திரையளவும் ஒலிக்கின்றன என்றும், இவ்வுயிரெழுத்துக்களுடன் மெய்யெழுத்து சேர்ந்தாலும் அவற்றின் ஒலிக்கும் கால அளவு மாறாது என்றும், மெய் உயிரெழுத்தின்றி வருகையில் அரை மாத்திரையளவு ஒலிக்கும் என்றும் காண்கிறோம்.
சார்பெழுத்துக்கள்
உயிரெழுத்துக்கள் பன்னிரண்டும், மெய்யெழுத்துக்கள் பதினெட்டும் முதலெழுத்துக்கள் எனப்படுகின்றன. இவை தவிர, நம் மொழியில் பத்து வகையான சார்பெழுத்துக்கள் உள்ளன. அவையாவன:


1. உயிர்மெய்
உயிரும் மெய்யும் சேர்ந்தால் மட்டுமே ஒலிக்கக் கூடிய எழுத்துக்கள் உயிர்மெய் எனப்படுகின்றன. இவை க முதல் னௌ வரையிலான இருநூற்றுப் பதினாறு எழுத்துக்கள். 

2. ஆய்தம்
ஆய்த எழுத்தான ஃ தனித்து இயங்கும் ஆற்றல் இல்லாததால், இதுவும் சார்பெழுத்து எனப்படுகிறது. இவ்வெழுத்து பிற எழுத்துக்களொடு வரும்பொழுது மட்டுமே (எ-டு: அஃது) ஒலிக்கப் பெறும்.

3. உயிரளபெடை
நெடில் எழுத்துக்கள் அளபெடுத்து, அவற்றிற்குரிய இரண்டு மாத்திரை அளவினும் நீண்டு மூன்று மாத்திரை அளவு ஒலிப்பது உயிரளபெடை எனப்படும்.
(எ-டு) கலக்குறூஉம் - இங்கு, றூ என்ற எழுத்தில் வந்த ஊகாரம் மூன்று மாத்திரை அளவு ஒலிக்குமாறு றூஉ என்று அளபெடுத்தது.

தொடைகள் பற்றிய பாடத்தில், அளபெடுக்கும் எழுத்துக்கள் பற்றியும் அவற்றின் வகைகள் பற்றியும் மேலும் பார்ப்போம்.

4. ஒற்றளபெடை
இனிய ஓசை பெறக் கருதி, குறிலை அடுத்தோ குறிலிணையை அடுத்தோ வரும் ஒற்று அளபெடுத்துத் தனக்குரிய அரை மாத்திரை அளவினும் நீண்டு ஒரு மாத்திரை அளவு ஒலிப்பது ஒற்றளபெடை எனப்படும். 
(எ-டு) இலங்ங்கு - இங்கு ங் அளபெடுத்தது.

இதனையும் தொடைகள் எனும் பகுதியில் விரிவாகப் பார்ப்போம்.

5. குற்றியலுகரம்
கு, சு, டு, து, பு, று எனும் வல்லின மெய் மீதேறிய உகரங்களுள் ஒன்று, ஒரு சொல்லின் இறுதியில் அமையும்போது அதனைக் குற்றியலுகரம் என்கிறோம். இக்குற்றியலுகரம், உகரத்திற்கான ஒரு மாத்திரை அளவிலிருந்து குறைந்து அரை மாத்திரை அளவே ஒலிக்கும்.  

(எ-டு) ஓடு என்ற சொல்லின் இறுதியில் தோன்றும் டு எனும் எழுத்து, “du” என்று முழுமையான உகர ஒலியுடன் ஒலிக்காது, “de” என்பதுபோல ஒலிப்பதை நோக்கவும். இவ்வரை மாத்திரை ஒலியானது, டு என்று தனித்துச் சொல்கையில் வருவதில்லை. சொல்லின் இறுதியில் மட்டுமே இவ்வாறு ஒலிக்கும் காரணத்தினால் இதனைச் சார்பெழுத்து என்கிறோம்.

குறிப்பு: அறு, வடு போன்ற சொற்களில், தனிக்குறில் முன் வரும் வல்லின உகரங்கள் குற்றியலுகரங்கள் ஆகா. இவை முற்றுகரங்களாக ஒலிக்கின்றன. அதேபோல் உகரம் ஏறி வரும் மெல்லின (கணு, மண்ணு, மன்னு போன்றவை) இடையின (நிலவு, பழு, பள்ளு போன்றவை) மெய்களும் முற்றுகரங்களாகவே ஒலிக்கின்றன.

குறிப்பு: உ எனும் உயிரெழுத்தைச் சொல்லும்போது, உங்கள் இதழ்கள் குவிவதைக் கவனியுங்கள். பின், வடு (தனிக்குறில் முன்னின்ற வல்லின மெய்யேறிய உகரம்), கதவு (இடையின மெய்யேறிய உகரம்), அணு (மெல்லின மெய்யேறிய உகரம்) போன்ற சொற்களைச் சொல்லிப் பாருங்கள் - இங்கே அவ்வளவாக இதழ்கள் குவிவதில்லை; இவை முற்றியலுகரங்கள் எனப்படுகின்றன. இப்பொழுது, ஆறு, கடுகு போன்ற சொற்களைச் சொல்லிப் பாருங்கள் - இங்கே இதழ்கள் குவிவதேயில்லை; இவையே குற்றியலுகரங்கள் எனப்படுகின்றன.

குற்றியலுகரம் ஆறு வகைப்படும். அவையாவன:
குற்றியலுகரம்
	விளக்கம் 
	எடுத்துக்காட்டு 
	வன்றொடர்க் குற்றியலுகரம்
	வல்லின மெய்யைத் தொடர்ந்து வருவது  
	புக்கு, அச்சு, கட்டு, வெற்பு, காற்று
	மென்றொடர்க் குற்றியலுகரம் 
	மெல்லின மெய்யைத் தொடர்ந்து வருவது
	கன்று, என்பு, அங்கு 
	இடைத்தொடர்க் குற்றியலுகரம்
	இடையின மெய்யைத் தொடர்ந்து வருவது
	மூழ்கு, செய்து, சார்பு
	நெடில் தொடர்க் குற்றியலுகரம் 
	தனித்து நிற்கும் நெடில் எழுத்தைத் தொடர்ந்து வருவது
	ஆறு, ஓடு, வீசு  
	உயிர்த்தொடர்க் குற்றியலுகரம்
	தனித்து நிற்காத குறிலையோ, நெடிலையோ தொடர்ந்து வருவது
	முரசு, குருகு, பாலாறு
	ஆய்தத்தொடர்க் குற்றியலுகரம்
	ஆய்த எழுத்தைத் தொடர்ந்து வருவது
	எஃகு, கஃசு, அஃது
	 
   6. குற்றியலிகரம்
குற்றியலுகரத்தின் முன் யகரம் வந்தால், இவ்விரு எழுத்துக்களும் குற்றியலுகரத்துடன் இகரம் ஒன்று இடையில் வந்து சேர்ந்ததைப் போல் புணர்கின்றன.
(எ-டு) நாடு + யாது = நாடியாது
இவ்வாறு தோன்றும் குற்றியலுகரம் திரிந்து வந்த இகரம், தனக்குரிய ஒரு மாத்திரையிலிருந்து குறைந்து அரை மாத்திரையாக ஒலிக்கும். இதனைக் குற்றியலிகரம் என்கிறோம்.

அதேபோல், மியா எனும் அசைச்சொல் லகர ளகர ஈற்றுச் சொற்களுடன் புணரும்போது, மி எனும் எழுத்துத் தனக்குரிய ஒரு மாத்திரையிலிருந்து குறைந்து அரை மாத்திரையாக ஒலிக்கும். இதுவும் குற்றியலிகரம் ஆகும். (எ-டு)
கேள் + மியா = கேண்மியா 
சொல் + மியா = சொன்மியா 

   7. ஐகாரக்குறுக்கம்
சொல்லில் வரும்போது, ஐகாரம் தனக்குரிய இரண்டு மாத்திரையிலிருந்து குறைந்து ஒலிப்பது ஐகாரக்குறுக்கம். சொல்லின் முதலில் ஒன்றரை மாத்திரையாகவும் (எ-டு: வையம்), சொல்லின் இடையிலும் இறுதியிலும் ஒரு மாத்திரையாகவும் (எ-டு: வளையல், அமை) ஒலிக்கும்.

   8. ஔகாரக்குறுக்கம் 
சொல்லுக்கு முதலில் வரும்போது, ஔகாரம் தனக்குரிய இரண்டு மாத்திரையிலிருந்து ஒன்றரை மாத்திரை அளவுக்குக் குறைந்து ஒலிப்பது ஔகாரக்குறுக்கம் எனப்படும்.
(எ-டு) ஔவை, வௌவு
 
   9. மகரக்குறுக்கம்
மகர மெய்யின் முன் வகரம் வந்தால், மகரம் தனக்குரிய அரை மாத்திரையிலிருந்து கால் மாத்திரை அளவுக்குக் குறைந்து ஒலிப்பது மகரக்குறுக்கம் எனப்படும்.
(எ-டு) வரும் வேந்தன், போகும் வண்டி 

இதேபோல், மருண்ம் (மருளும்), போன்ம் (போகும்) எனும் சொற்களில் வரும் மகர மெய்யின் அளவும் கால் மாத்திரையாகக் குறைந்து மகரக்குறுக்கமாக ஒலிக்கும்.

   10. ஆய்தக்குறுக்கம்
லகர ளகர ஈற்றுப் புணர்ச்சியில் இவ்வெழுத்துக்களின் முன் தகரம் வரின், ஆய்தம் தோன்றும். இவ்வாறு தோன்றும் ஆய்தம், தனக்குரிய அரை மாத்திரையிலிருந்து கால் மாத்திரை அளவுக்குக் குறைந்து ஒலிப்பது ஆய்தக்குறுக்கம் எனப்படும்.
(எ-டு)
அல் + திணை = அஃறிணை 
முள் + தடம் = முஃடடம்


இச்சார்பெழுத்துக்களுள், குற்றியலுகரம் பற்றிய அறிவு மிக இன்றியமையாதது. அடுத்து வரும் பகுதிகளில், வல்லினம் மிகும் மிகா இடங்களைப் பார்க்கும்போதும், குற்றுகரம் உயிரொடு புணர்தல் பற்றிய விதிகளைப் பார்க்கும்போதும் இங்கு நோக்கிய குற்றியலுகர இலக்கணத்தைத் திரும்பப் பார்த்துக் கொள்ளுங்கள்.
அசை
எழுத்துக்கள் சேர்ந்து அசைகள் உருவாகின்றன.


தொல்காப்பியம் நேர், நிரை, நேர்பு, நிரைபு என நான்கு அசைகளைக் காட்டுகிறது. அகவற்பா எழுதுவோருக்கு நேர், நிரை என்ற இரண்டு அசைகள் தெரிந்தாலே போதுமானது. வெண்பா எழுதுவோர், நால்வகை அசைகளையும் அறிந்து கொள்ளவேண்டும்.


      * குறில் தனித்தோ, நெடில் தனித்தோ, இவற்றின் பின் ஒற்றுக்கள் சேர்ந்தோ வருவது நேர் எனப்படும். 
      * இரு குறில்கள் சேர்ந்தோ, குறில் நெடில் சேர்ந்தோ, இவற்றின் பின் ஒற்றுக்களும் சேர்ந்தோ வருவது நிரை எனப்படும்.
      * நேரசையொடு குற்றியலுகரம் சேர்ந்து வந்தால், அது நேர்பு எனப்படும்.
      * நிரையசையொடு குற்றியலுகரம் சேர்ந்து வந்தால், அது நிரைபு எனப்படும்.


வாய்பாடு
	எழுத்துக்கள் 
	எடுத்துக்காட்டுக்கள்
	நேர்
	குறில்
	ந
	

	நேர்
	குறில் ஒற்று 
	நல்
	

	நேர்
	நெடில் 
	நா 
	

	நேர்
	நெடில் ஒற்று 
	நாள்
	காழ்ப்
	நிரை
	குறில் குறில்
	நக
	நடு
	நிரை
	குறில் குறில் ஒற்று 
	நகர்
	நகர்ச்
	நிரை
	குறில் நெடில் 
	நகா 
	

	நிரை
	குறில் நெடில் ஒற்று 
	நகார்
	நகார்ச்
	நேர்பு 
	நேர் குற்றியலுகரம்[1]
	யாது
	அன்று
	நிரைபு 
	நிரை குற்றியலுகரம்
	மரபு
	படைத்து
	பயிற்சி 
கீழ்க்காணும் அசைகள் என்ன வகைகளில் வருபவை என்று பார்ப்போம்:
நேர்
	=> நெடில் ஒற்று
	=> நேர் அசை
	நிரை
	=> குறில் நெடில்
	=> நிரை அசை 
	

	

	

	ப
	=> குறில்
	=> நேர் 
	பல்
	=> குறில் ஒற்று
	=> நேர் 
	பா
	=> நெடில்
	=> நேர்
	பால்
	=> நெடில் ஒற்று
	=> நேர்
	

	

	

	பட
	=> குறில் குறில்
	=> நிரை
	படல்
	=> குறில் குறில் ஒற்று
	=> நிரை
	படா
	=> குறில் நெடில்
	=> நிரை
	படை 
	=> குறில் நெடில்
	=> நிரை
	படார் 
	=> குறில் நெடில் ஒற்று
	=> நிரை
	

	

	

	கல் 
	=> குறில் ஒற்று
	=> நேர் 
	கால்
	=> நெடில் ஒற்று
	=> நேர் 
	கா 
	=> நெடில்
	=> நேர் 
	

	

	

	கட 
	=> குறில் குறில்
	=> நிரை
	கடல் 
	=> குறில் குறில் ஒற்று
	=> நிரை
	கடா 
	=> குறில் நெடில்
	=> நிரை
	கடை 
	=> குறில் நெடில்
	=> நிரை
	கடாம்
	=> குறில் நெடில் ஒற்று
	=> நிரை
	

அசை குறித்த பயிற்சிகளை அடுத்த பாடத்தில் இன்னும் நிறையக் காணலாம்.


நேர்பு நிரைபு என வரும் அசைகளை அவை வரும் இடத்திற்குத் தகுந்தாற்போல் வெவ்வேறு வகைகளில் கொள்ளலாம். அகவற்பா எழுதும்போது நேர்பு நிரைபு என்னும் அசை வகைகள் பயன்படா. வெண்பாவிலும் கலிப்பாவிலும் குறிப்பிட்ட இடங்களில் இவை வரலாம் என்று தெரிந்து வைத்துக் கொள்ளுங்கள்.


கடு 
	=> குறில் குறில்
	=> நிரை
	காடு 
	=> நெடில் குற்றுகரம்
	=> நேர்பு
	காட்டு
	=> நெடில் ஒற்று குற்றுகரம்
	=> நேர்பு
	

	

	

	கரடு
	=> குறில் குறில் குற்றுகரம்
	=> நிரைபு
	கரட்டு
	=> குறில் குறில் ஒற்று குற்றுகரம்
	=> நிரைபு
	கடாத்து
	=> குறில் நெடில் ஒற்று குற்றுகரம்
	=> நிரைபு
	

குறிப்பு: இருகுறில் ஒற்று வருவது ஒரே அசை. ஆனால், இருகுறில்களின் இடையே ஒற்று வந்தால் அஃது இரண்டு அசைகள் கொண்ட சீர் என்பதை உள்ளத்தில் கொள்க.


எடுத்துக்காட்டாக, 
வதம்  
	=> இது நிரையசை
	வந்த 
	=> இங்கு வந், த என இரண்டு நேரசைகள்
	தமிழ் 
	=> இது நிரையசை
	தந்த
	=> இங்கு தந், த என இரண்டு நேரசைகள்
	

குறிப்பு: சீரில் குறில் எழுத்தின்பின் வேறு எழுத்து இருந்தால், அக்குறிலை மட்டும் தனித்து அசை கொள்ளுதல் கூடாது. எடுத்துக்காட்டாக, நாடனொடு என்கையில்
நா / ட / னொடு எனப் பிரித்தல் தவறு.
நா / டனொ / டு எனப் பிரிப்பதே சரியாகும்.
புல / வ / னால் எனப் பிரித்தல் தவறு.
புல / வனால் எனப் பிரிப்பதே சரியாகும். 
சொல் எல்லையோடு அசையை முடிக்கும் முறையும் உண்டு என்று நாலசைச் சீர்களைக் குறித்த பகுதியில் பார்ப்போம். ஆனால், மூவசைச் சீர்கள் வரை, இவ்வாறான சொல் எல்லையோடு அசை பிரிக்கும் முறையை இக்காலத்தில் நாம் பின்பற்றுவதில்லை. 


சில இடங்களில் சொல்லின் பின்பகுதியை வேறு சீராகக் கொள்வதுமுண்டு. எடுத்துக்காட்டாக, நாட னோடே என ஒரே சொல் இரு சீர்களாய் வருவதுண்டு. இவ்வாறு வருவது வகையுளி என்று பின்வரும் பகுதிகளில் பார்ப்போம். தொடக்க நிலையில் உள்ளோர், இப்போதைக்கு இக்கருத்தினைக் கொண்டு குழம்ப வேண்டாம்.
சார்பெழுத்தும் அசையும்
அசை பிரிக்கையில்,
      * குற்றியலுகரம், குற்றியலிகரம் ஆகியவற்றை ஒற்றுபோலக் கொள்ளுதலும்,
      * சீர் இடை கடைகளில் வரும் ஐகாரக்குறுக்கத்தைக் குறிலாகக் கொள்ளுதலும்,
      * உயிரளபெடையை ஓரசையாகக் கொள்ளுதலும்,
      * ஒற்றளபெடையைத் தனி அசையாகக் கொள்ளுதலும்,
      * எழுத்தைக் குறிக்கும், உணர்ச்சிக் குறிப்புத் தரும் குறில்கள், சீர் முதலில் வரும்போது தனி நேரசையாகக் கொள்ளுதலும்
ஆகியவை சிறுபான்மையாக ஓரிரு பண்டைப் பாக்களில் உண்டு. இச்சிறுபான்மை விதிகளைப் பின்பற்றாது பாக்கள் எழுதுதல் போதுமானதாகும். குழப்பமின்றி இலக்கணம் படிக்கவும், பா எழுதவும் ஏற்றதோர் வழியுமாகும்.


இவ்விதிகளை, யாப்பருங்கலக் காரிகை போன்ற நூல்கள், சிறப்பு விதிகளாக நூல் இறுதியில் காட்டுகின்றன. இக்கருத்தைக் கூறும் காரிகை பின் வருமாறு:


        சீருந் தளையுஞ் சிதையிற் சிறிய இ உ அளபோடு
ஆரும் அறிவர் அலகு பெறாமை ஐகார நைவேல்
ஒருங் குறிலியல் ஒற்றள பாய்விடின் ஓரலகாம்  (யாப்பருங்கலக் காரிகை)


யாப்பருங்கலக் காரிகையின் ஒழிபியலில் முதல் காரிகை (நூற்பா) இது. இங்கு, “சீரும் தளையும் சிதையின்” என்ற தொடர் இன்றியமையாததாகும். அதாவது, இதுபோன்ற விதிகளை, (சான்றோர் எழுதிய பாக்களில்) சீரும் தளையும் சிதையுமாறு தோன்றும் இடங்களில் மட்டும் இட்டுப் படிக்க வேண்டும் என்பதே இதன் கருத்து. பா எழுதுகையில் பின்பற்றுக என்று கொள்ளலாகாது. தெரிந்து வைத்துக்கொண்டு, இவற்றைக் கொண்டு யாத்த செய்யுளைப் படிக்கும்போது மட்டும் இட்டுப் பயன்படுத்திக் கொள்ள வேண்டும்.


குறிப்பு: இசைநயம் மிகும் பாடல்களை (துறை, விருத்தம் போன்ற பாவினங்கள், சந்தப் பாக்கள்) எழுதுவோர், பெரும்பாலும் சொல் நடுவிலும் ஈற்றிலும் வரும் ஐகாரக்குறுக்கத்தைக் குறிலாகக் கொள்ளுதல் நல்லதே; சிறுபான்மை நெடிலாகக் கொள்வதும் உண்டு. இப்பாவின வகைகளின் இலக்கணம் நால்வகைப் பாக்களின் இலக்கணத்திலிருந்து மாறுபட்டது என அறிக. அகவற்பா, வெண்பா முதலிய பாக்களில், சீரும் தளையும் கெடும் இடம் தவிர்த்த பிற இடங்களில், இவ் ஐகாரக்குறுக்க விதியினைக் கொண்டு அலகிட வேண்டியதில்லை.
சீர் 
அசைகள் சேர்ந்து சீர்கள் உருவாகின்றன. சீர் என்பது சொல் போலத் தெரிந்தாலும், சீரும் சொல்லும் வேறு. சீர் என்பது ஒரு சொல்லாகவோ, அதன் பகுதியாகவோ, ஒன்றுக்கும் மேற்பட்ட சொற்கள் சேர்ந்தோ, ஒன்றுக்கும் மேற்பட்ட சொற் பகுதிகள் சேர்ந்தோ வரலாம். நாம் அமைக்கும் பாவிற்கேற்ப சொற்களைப் பிரித்தும் சேர்த்தும் சீர்களாக எழுதலாம். (எ-டு)


        பொறிவாயில் ஐந்தவித்தான் பொய்தீர் ஒழுக்க
நெறிநின்றார் நீடுவாழ் வார். 


எனும் குறளில், ஏழு சீர்கள் வந்துள்ளன. அவற்றுள், நெறி நின்றார் எனும் இரு சொற்கள் சேர்ந்து ஒரு சீராவதையும், வாழ்வார் எனும் சொல் இரண்டு சீர்களினிடையே பிரிக்கப்படுவதையும் பாருங்கள். 


ஒன்றிலிருந்து நான்கு வரையிலான எண்ணிக்கையில் அசைகள் சேர்ந்து சீர்கள் உருவாகின்றன.
வாய்பாடு
சீர்களின் வகைகளைப் பார்க்கும் முன்னர், வாய்பாடு என்ற ஒன்றை அறிந்து கொள்ளுதல் இன்றியமையாதது. தமிழ் இலக்கணத்தில், வாய்பாடு என்ற சொல்லைப் பல இடங்களில் நாம் பார்க்கலாம். வாய்மை படுதல் என்ற வேரிலிருந்தே வாய்பாடு என்ற சொல் வந்திருக்கக்கூடும் என்று அறிஞர் ஒருவர் சொல்லி இருப்பதை இணையத்தில் பார்க்கலாம். அதாவது, வாய்பாடு எனக் குறிக்கும் சொல்லானது ஓர் உண்மை வடிவம் என்றும், அஃது ஓர் எடுத்துக்காட்டாய் அல்லது ஒரு முன் மாதிரியாய் விளங்கி, தன்னைப் போன்ற பல சொற்கள் கொண்ட ஒரு பெருங்கணத்தைக் குறிக்கும் என்றும் பொருள்படும் (கணம் = குழு). எடுத்துக்காட்டாக, செய்யும் என்ற வாய்பாடு கொண்ட வினையெச்சங்கள் தமிழில் உண்டு. இங்கு செய்யும் எனும் சொல், தான் வாய்பாடாகிக் குறிக்கும் பல வினையெச்சங்களின் எடுத்துக்காட்டு வடிவமாகும். வரும், தரும், போகும், நிற்கும், பறக்கும், அசையும், ஓடும், ஆடும், கூவும், உவக்கும், அழும், அரற்றும், பிளிறும், மிகும், அடங்கும் என எண்ணிலடங்கா வினையெச்சங்கள் இவ்வாய்பாட்டு வினையெச்ச வகையில் அடங்கும்.


இது போலவே, வாய்பாடு கொண்டு சீர் வகைகளைப் படித்தல், யாப்பிலக்கணம் கற்பதையும் அதைப் புரிந்து கொள்ளுதலையும் எளிமையாக்கிக் கொடுக்கும். வினையெச்ச வகையில் சொன்னது போல், யாப்பிலும் வாய்பாடு என்று நாம் குறிப்பது, அவ்வாய்பாட்டுச் சொல் குறிக்கும் எண்ணிலடங்காத சீர்களைக் குறிக்கும் என்பதனை மீண்டும் நினைவில் கொள்க.
சீர் வகைகள்
முதலில், ஓரசைச் சீர்கள் என்ன வாய்பாடுகளைப் பெறுகின்றன என்று பார்ப்போம்.


வாய்பாடு
	அசைகள் 
	எடுத்துக்காட்டுக்கள்
	நாள்
	நேர்
	பார், பண், இல், தோள், தை, மே, வோ
	மலர்
	நிரை 
	இல, வடு, யிலே, கனல், மழை, சொலல், எனின்
	காசு
	நேர் பு
	ஆறு, அற்று, நெஞ்சு, பார்ப்பு
	பிறப்பு
	நிரை பு
	உலகு, கனன்று, உடைத்து, மகிழ்ந்து, உராய்ந்து  
	

குறிப்பு: ஓரசைச் சீர்கள் வெண்பாக்களில் இறுதிச் சீர்களாகவும், கலிப்பாவின் அம்போதரங்கத்தின் அடிகளிலும் வருகின்றன. ஆசிரியப்பாவிலோ, பிறவகைப் பாக்களிலோ (கலிப்பாவின் அம்போதரங்க அடியீறு, வெண்பா ஈறு தவிர்த்த பிற இடங்களில்) நேர்பசையோ நிரைபசையோ தனிச் சீர்களாக வந்தால், அவற்றைத் தேமாவாகவும் புளிமாவாகவும் கொள்ளவேண்டும். இதனை விளக்கும் தொல்காப்பிய நூற்பாக்களைக் காண்க:


இசைநிலை நிறைய நிற்குவ ஆயின்
அசைநிலை வரையார் சீர்நிலை கொளலே
இயற்சீர்ப் பாற்படுத்து இயற்றினர் கொளலே
தளை வகை சிதையாத் தன்மையான 
(தொல்காப்பியம் - செய்யுளியல் 26, 27)


அதாவது, பாக்களின் இசைக்குப் பொருந்தி நின்றால், அசைகளையும் சீர் நிலையில் கொள்ளலாம். இவ்வசைகளை, நம் பாவின் தளைவகை சிதையாதவாறு (நேர் ஈற்று) இயற்சீர் போல் கொள்ள வேண்டும் என்கிறார் தொல்காப்பியர். 


அசைகள் இரண்டு சேர்ந்து வந்தால், அவற்றிற்குக் கீழ்க்கண்டவாறு வாய்பாடு கொடுத்தல் வேண்டும்.


வாய்பாடு
	அசைகள் 
	எடுத்துக்காட்டுக்கள்
	தேமா
	நேர் நேர்
	நல்-லூர், நா-லூர் 
	புளிமா
	நிரை நேர் 
	உறை-யூர், நவ-லூர் 
	கூவிளம்
	நேர் நிரை
	வெண்-கலம், ஊர்ப்-புறம் 
	கருவிளம்
	நிரை நிரை 
	படு-களம் 
	

தேமா, புளிமா, கருவிளம், கூவிளம் என்ற ஈரசைச் சீர்களொடு மூன்றாவது அசை சேர்ந்தால், கீழ்க்கண்டவாறு வாய்பாடு கொடுத்தல் வேண்டும்.


வாய்பாடு
	அசைகள் 
	எடுத்துக்காட்டுக்கள்
	தேமாங்காய் 
	நேர் நேர் நேர்
	நல்-லூ-ரான் 
	புளிமாங்காய் 
	நிரை நேர் நேர்
	உறை-யூ-ரான் 
	கூவிளங்காய் 
	நேர் நிரை நேர்
	வெண்-கலப்-பூண்
	கருவிளங்காய் 
	நிரை நிரை நேர் 
	படு-களப்-போர்
	தேமாங்கனி 
	நேர் நேர் நிரை
	நல்-லூ-ரவள் 
	புளிமாங்கனி 
	நிரை நேர் நிரை
	உறை-யூ-ரவள் 
	கூவிளங்கனி 
	நேர் நிரை நிரை
	வெண்-கலப்-படி
	கருவிளங்கனி 
	நிரை நிரை நிரை
	படு-களப்-படை
	

நான்கசைச் சீர்களும் உண்டு - அவை மா, விளம் என்று முடியும் வாய்பாடுகளொடு தண்பூ, தண்ணிழல், நறும்பூ, நறுநிழல் என்ற சேர்க்கையுடன் வருவன. (எ-டு) நல்-லூ-ருறை-வோன் - தேமாநறும்பூ.


வாய்பாடு
	அசைகள் 
	எடுத்துக்காட்டுக்கள்
	தேமாந்தண்பூ
	நேர் நேர் நேர் நேர்
	நல்-லூ-ராள்-வோள்  
	புளிமாந்தண்பூ
	நிரை நேர் நேர் நேர்
	உறை-யூ-ராள்-வோள்
	கூவிளந்தண்பூ
	நேர் நிரை நேர் நேர்
	வெண்-கல-வை-வேல்  
	கருவிளந்தண்பூ
	நிரை நிரை நேர் நேர்
	படு-கள-வை-வேல்
	தேமாநறும்பூ
	நேர் நேர் நிரை நேர்
	நல்-லூ-ருறை-வோள்  
	புளிமாநறும்பூ
	நிரை நேர் நிரை நேர்
	உறை-யூ-ருறை-வோள்
	கூவிளநறும்பூ
	நேர் நிரை நிரை நேர்
	வெண்-கல-மணி-வேல்  
	கருவிளநறும்பூ
	நிரை நிரை நிரை நேர்
	படு-கள-மணி-வேல்
	தேமாந்தண்ணிழல்
	நேர் நேர் நேர் நிரை 
	நல்-லூ-ராள்-பவள்  
	புளிமாந்தண்ணிழல்
	நிரை நேர் நேர் நிரை
	உறை-யூ-ராள்-பவள்
	கூவிளந்தண்ணிழல்
	நேர் நிரை நேர் நிரை
	வெண்-கல-வை-யயில்  
	கருவிளந்தண்ணிழல்
	நிரை நிரை நேர் நிரை
	படு-கள-வை-யயில்
	தேமாநறுநிழல்
	நேர் நேர் நிரை நிரை 
	நல்-லூ-ருறை-பவள்  
	புளிமாநறுநிழல்
	நிரை நேர் நிரை நிரை
	உறை-யூ-ருறை-பவள்
	கூவிளநறுநிழல்
	நேர் நிரை நிரை நிரை
	வெண்-கல-மணி-யயில்  
	கருவிளநறுநிழல்
	நிரை நிரை நிரை நிரை
	படு-கள-மணி-யயில்
	

ஓரசைச் சீர்களை அசைச்சீர் என்றும்,
ஈரசைக் சீர்களை இயற்சீர் அல்லது ஆசிரிய உரிச்சீர் என்றும்,
மூவசைக் காய்ச்சீர்களை வெண்சீர் அல்லது வெண்பா உரிச்சீர் என்றும், 
மூவசைக் கனிச்சீர்களை வஞ்சியுரிச்சீர் என்றும்,
நாலசைச் சீர்களைப் பொதுச்சீர் என்றும் யாப்பிலக்கணம் கூறும்.


தெரிந்து கொள்க:
      * ஓர் அடியில் இறுதியில் வரும் சீர் அவ்வடியின் ஈற்றுச் சீர் எனவும், பாவின் இறுதியில் வரும் சீர் பாவின் ஈற்றுச் சீர் எனவும் வழங்கப்படும்.
      * இறுதிச் சீருக்கு முந்தைய சீர் ஈற்றயற் சீர் (ஈற்று + அயல் சீர்) எனப்படும்.


குறிப்பு: தொல்காப்பியர் நேர், நிரை, நேர்பு, நிரைபு என நான்கு அசைகளையும் கொண்டு சீர்களுக்கு இலக்கணம் காட்டினார். தொல்காப்பிய வழிவந்த காக்கைபாடினியம் நேர், நிரை அசைகளை மட்டுமே கொண்டு, (அசைச்சீர் தவிர்த்த பிற) சீருக்கு இலக்கணம் வகுக்கிறது. நாலசைச்சீர் பற்றிய குறிப்பும் காக்கைபாடினியத்தில் வருகிறது. இவ்வாறு யாப்பிலக்கணத்தைத் தனக்குப்பின் வந்த இலக்கண ஆசிரியர்கள் எளிமையாக்கி நமக்குத் தர வழிகோலிய பெருமை காக்கைபாடினியாருக்கே உரித்தாகும்.


குறிப்பு: நீண்ட சீர்களில், சொல் எல்லையோடு அசையை முடிக்கும் மரபு நம் அறிஞர்களிடையே உண்டு. எடுத்துக்காட்டாக, வஞ்சிப்பாவில் வரும் இலங்குசாமரை எனும் சீரை, இலங் + கு + சா + மரை எனப் பிரித்துப் புளிமாந்தண்ணிழல் எனக் கொள்வர். தொடக்க நிலைப் புலவர்கள், இதனை இலங் + குசா + மரை என்ற கருவிளங்காய்ச் சீராகக் கொண்டாலும் வஞ்சிப்பாவிற்குப் பிழையில்லை.
அலகிடல்
சீர்களை அசை பிரித்து வாய்பாடு இடுவது அலகிடல்[2] எனப்படும். அலகு என்பதன் பொருள் ‘அளவு’ என்பதாகும்.

அசை பிரித்தல் பற்றி மீண்டும் ஒருமுறை..
	      * குறில் தனித்தோ, நெடில் தனித்தோ, இவற்றுடன் ஒற்றுக்கள் சேர்ந்தோ வருவது நேர்.
      * இரு குறில் இணைந்தோ, குறில் நெடில் இணைந்தோ, இவற்றுடன் ஒற்றுக்கள் சேர்ந்தோ வருவது நிரை.
      * ஒரு சொல்லில் ஒற்று வரும் இடத்தில் அசை முடிந்து விடும் என்பதையும் நினைவில் கொள்ளுங்கள்.


இவ்விதிகளை நினைவில் கொள்ள, சில சீர்களை எடுத்துக்காட்டாகத் தந்துள்ளேன்:
	சீர் 
	சீர் - அசை பிரித்து 
	எழுத்து வகை 
	அசை வகை 
	தமிழ் 
	தமிழ் 
	குறில் குறில் ஒற்று 
	நிரை 
	தந்த 
	தந் -
த 
	குறில் ஒற்று -
குறில் 
	நேர் -
நேர் 
	புகார் 
	புகார் 
	குறில் நெடில் ஒற்று 
	நிரை 
	புக்கா
	புக் -
கா 
	குறில் ஒற்று -
நெடில் 
	நேர் -
நேர் 
	பூவின்
	பூ -
வின் 
	நெடில் -
குறில் ஒற்று 
	நேர் -
நேர் 
	பயிற்சி
1. கீழ்க்காணும் சிறிய பாவினை எழுத்து வகை அறிந்து அசைகளாகப் பிரித்து, அலகிட்டு வாய்பாடு கூறுவோம்: 


வேம்பின் பூவே சூடு வேந்தே 
கேளாய் என்றன் கூற்றை 
கோலே கோணா தாள்வாய் நீயே!


முதலில் அசை பிரிப்போம். குறில், குறில் ஒற்று, நெடில், நெடில் ஒற்று என்று நான்குவகை அசைகளே இப்பாடலில் வந்துள்ளன:
வேம்-பின்    பூ-வே    சூ-டு    வேந்-தே 
கே-ளாய்    என்-றன்    கூற்-றை 
கோ-லே    கோ-ணா    தாள்-வாய்    நீ-யே!


இவ்வாறு பிரித்தால், இப்பாடல் வெறும் நேரசைகளால் எழுதப்பட்டுள்ளது என்பது புலனாகும். 
வேம் பின்
	நெடில் ஒற்று, 
குறில் ஒற்று 
	நேர் நேர் 
	தேமா 
	பூ வே 
	நெடில், 
நெடில்
	நேர் நேர் 
	தேமா 
	சூ டு
	நெடில், 
குறில்
	நேர் நேர் 
	தேமா 
	வேந் தே 
	நெடில் ஒற்று, 
நெடில்
	நேர் நேர் 
	தேமா 
	கே ளாய் 
	நெடில்,
நெடில் ஒற்று
	நேர் நேர் 
	தேமா 
	என் றன் 
	குறில் ஒற்று,
குறில் ஒற்று
	நேர் நேர் 
	தேமா 
	கூற் றை 
	நெடில் ஒற்று, 
நெடில்
	நேர் நேர் 
	தேமா 
	கோ லே 
	நெடில், 
நெடில்
	நேர் நேர் 
	தேமா 
	கோ ணா 
	நெடில், 
நெடில்
	நேர் நேர் 
	தேமா 
	தாள் வாய் 
	நெடில் ஒற்று, 
நெடில் ஒற்று 
	நேர் நேர் 
	தேமா 
	நீ யே 
	நெடில், 
நெடில்
	நேர் நேர் 
	தேமா 
	



2. கீழ்க்காணும் சிறிய பாவினை எழுத்து வகை அறிந்து அசைகளாகப் பிரித்து, அலகிட்டு வாய்பாடு கூறுவோம்:  


இலையின் கொடியின் மலரின் கனியின்
இனிமை எழிலே யருந்தி
இனிநான் மயங்கா திருந்தால் தகுமோ?


புளிமாச் சீர்களால் எழுதப்பட்ட சிறு பாடல்.
இலை யின்
	குறில் நெடில், 
குறில் ஒற்று 
	நிரை நேர் 
	புளிமா 
	கொடி யின்
	குறில் குறில், 
குறில் ஒற்று
	நிரை நேர் 
	புளிமா 
	மல ரின்
	குறில் குறில், 
குறில் ஒற்று
	நிரை நேர் 
	புளிமா 
	கனி யின்
	குறில் குறில், 
குறில் ஒற்று
	நிரை நேர் 
	புளிமா 
	இனி மை
	குறில் குறில், 
நெடில்
	நிரை நேர் 
	புளிமா 
	எழி லே
	குறில் குறில், 
நெடில்
	நிரை நேர் 
	புளிமா 
	யருந் தி
	குறில் குறில் ஒற்று, 
குறில்
	நிரை நேர் 
	புளிமா 
	இனி நான்
	குறில் குறில், 
நெடில் ஒற்று
	நிரை நேர் 
	புளிமா 
	மயங் கா
	குறில் குறில் ஒற்று, 
நெடில்
	நிரை நேர் 
	புளிமா 
	திருந் தால்
	குறில் குறில் ஒற்று, 
நெடில் ஒற்று 
	நிரை நேர் 
	புளிமா 
	தகு மோ?
	குறில் குறில், 
நெடில்
	நிரை நேர் 
	புளிமா 
	

3. கீழ்க்காணும் ஐங்குறுநூற்றுப் பாடலை அசைகளாகப் பிரித்து, எழுத்து வகை அறிந்து, அலகிட்டு வாய்பாடு கூறுவோம்: 


துணையோர் செல்வமும் யாமும் வருந்துதும்
வஞ்சி ஓங்கிய யாணர் ஊர!
தஞ்சம் அருளாய் நீயேநின்
நெஞ்சம் பெற்ற இவளுமார் அழுமே.


பெரும்பாலும் ஈரசைச் சீர்கள் கொண்டு அமைந்தது இப்பாடல்.
துணை யோர்
	குறில் நெடில்,
நெடில் ஒற்று 
	நிரை நேர் 
	புளிமா 
	செல் வமும்
	குறில் ஒற்று,
குறில் குறில் ஒற்று
	நேர் நிரை
	கூவிளம் 
	யா மும்
	நெடில்,
குறில் ஒற்று 
	நேர் நேர்
	தேமா 
	வருந் துதும்
	குறில் குறில் ஒற்று,
குறில் குறில் ஒற்று 
	நிரை நிரை
	கருவிளம்
	வஞ் சி
	குறில் ஒற்று,
குறில் 
	நேர் நேர்
	தேமா 
	ஓங் கிய
	நெடில் ஒற்று,
குறில் குறில் 
	நேர் நிரை
	கூவிளம் 
	யா ணர்
	நெடில்,
குறில் ஒற்று 
	நேர் நேர் 
	தேமா 
	ஊ ர
	நெடில்,
குறில் 
	நேர் நேர் 
	தேமா 
	தஞ் சம்
	குறில் ஒற்று,
குறில் ஒற்று 
	நேர் நேர் 
	தேமா 
	அரு ளாய்
	குறில் குறில்,
நெடில் ஒற்று 
	நிரை நேர்
	புளிமா 
	நீ யே நின்
	நெடில்,
நெடில்,
குறில் ஒற்று 
	நேர் நேர் நேர் 
	தேமாங்காய்
	நெஞ் சம்
	குறில் ஒற்று,
குறில் ஒற்று 
	நேர் நேர் 
	தேமா 
	பெற் ற
	குறில் ஒற்று,
குறில்
	நேர் நேர் 
	தேமா 
	இவ ளுமார்
	குறில் குறில்,
குறில் நெடில் ஒற்று 
	நிரை நிரை
	கருவிளம்
	அழு மே
	குறில் குறில்,
நெடில்
	நிரை நேர் 
	புளிமா 
	

4. கீழ்க்காணும் ஐங்குறுநூற்றுப் பாடலை அசைகளாகப் பிரித்து, எழுத்து வகை அறிந்து, அலகிட்டு வாய்பாடு கூறுவோம்: 


நின்நுதல் நாறும் நறுந்தண் புறவில்
நின்னே போல மஞ்ஞை ஆலக்
கார்தொடங் கின்றால் பொழுதே
பேரியல் அரிவை நாம்நயத் தகவே.


நின் நுதல்
	குறில் ஒற்று,
குறில் குறில் ஒற்று
	நேர் நிரை 
	கூவிளம் 
	நா றும்
	நெடில்,
குறில் ஒற்று
	நேர் நேர் 
	தேமா 
	நறுந் தண்
	குறில் குறில் ஒற்று,
குறில் ஒற்று
	நிரை நேர்
	புளிமா 
	புற வில்
	குறில் குறில்,
குறில் ஒற்று
	நிரை நேர்
	புளிமா 
	நின் னே
	குறில் ஒற்று,
நெடில்
	நேர் நேர் 
	தேமா 
	போ ல
	நெடில்,
குறில் 
	நேர் நேர் 
	தேமா 
	மஞ் ஞை
	குறில் ஒற்று,
நெடில்
	நேர் நேர் 
	தேமா 
	ஆ லக்
	நெடில்,
குறில் ஒற்று
	நேர் நேர் 
	தேமா 
	கார் தொடங்
	நெடில் ஒற்று,
குறில் குறில் ஒற்று
	நேர் நிரை 
	கூவிளம் 
	கின் றால்
	குறில் ஒற்று,
நெடில் ஒற்று 
	நேர் நேர் 
	தேமா 
	பொழு தே
	குறில் குறில்,
நெடில்
	நிரை நேர்
	புளிமா 
	பே ரியல்
	நெடில்,
குறில் குறில் ஒற்று
	நேர் நிரை 
	கூவிளம் 
	அரி வை
	குறில் குறில்,
நெடில்
	நிரை நேர்
	புளிமா 
	நாம் நயத்
	நெடில் ஒற்று,
குறில் குறில் ஒற்று
	நேர் நிரை 
	கூவிளம் 
	தக வே
	குறில் குறில்,
நெடில்
	நிரை நேர் 
	புளிமா 
	

5. கீழ்க்காணும் பாடலை அலகிட்டு வாய்பாடு கூறுவோம். இப்பாடல் கனிச்சீர்கள் பயின்றுவரும் குறளடி வஞ்சிப்பா ஆகும் என்பதைக் காண்க.


மலரிதழொடு நறுமணமும் 
நறுமணந்தரு முளமகிழ்வும் 
உளமகிழ்வொடு வருகவினும்
வருகவினொடு விளையுறவும் 
விளையுறவின் வழிமகவும்  
வாழ்நிலத்து
வாழ்ந்த பயனென் றுணர்ந்தோர் 
தாழ்தல் இல்லை தாம்வாழு நாளே!


இனி நம் சீர்களை எழுத்துவகையான் (குறில், நெடில், ஒற்று) குறிக்கும் படியை உள்ளத்தில் மட்டுமே செய்து, அசை வகை எழுதி அலகிடுவோம்.


முதல் அடி (குறளடி)
மல ரித ழொடு
	நறு மண மும்
	நிரை நிரை நிரை 
	நிரை நிரை நேர் 
	கருவிளங்கனி 
	கருவிளங்காய்
	

இரண்டாம் அடி (குறளடி)
நறு மணந் தரு
	முள மகிழ் வும்
	நிரை நிரை நிரை 
	நிரை நிரை நேர் 
	கருவிளங்கனி 
	கருவிளங்காய்
	

மூன்றாம் அடி (குறளடி)
உள மகிழ் வொடு
	வரு கவி னும்
	நிரை நிரை நிரை 
	நிரை நிரை நேர் 
	கருவிளங்கனி 
	கருவிளங்காய்
	

நான்காம் அடி (குறளடி)
வரு கவி னொடு
	விளை யுற வும்
	நிரை நிரை நிரை 
	நிரை நிரை நேர் 
	கருவிளங்கனி 
	கருவிளங்காய்
	

ஐந்தாம் அடி (குறளடி)
விளை யுற வின்
	வழி மக வும்
	நிரை நிரை நேர் 
	நிரை நிரை நேர் 
	கருவிளங்காய் 
	கருவிளங்காய்
	

ஆறாம் அடி (தனிச்சொல்)
வாழ் நிலத் து
	நேர் நிரை நேர் / கூவிளங்காய்
	ஏழாம் அடி (சிந்தடி)
வாழ்ந் த 
	பய னென் 
	றுணர்ந் தோர்
	நேர் நேர் 
	நிரை நேர் 
	நிரை நேர் 
	தேமா
	புளிமா
	புளிமா
	

எட்டாம் அடி (அளவடி)
தாழ் தல்
	இல் லை
	தாம் வா ழு
	நா ளே
	நிரை நேர்
	நேர் நேர் 
	நேர் நேர் நேர் 
	நேர் நேர் 
	தேமா
	தேமா
	தேமாங்காய்
	தேமா
	

6. கீழ்க்காணும் கலிப்பாவின் சிறு பகுதியை அலகிட்டு வாய்பாடு கூறுவோம்:
போரவுணர்க் கடந்தோய் நீ
புணர்மருதம் பிளந்தோய் நீ
நீரகலம் அளந்தோய் நீ
நிழல்திகழ்ஐம் படையோய் நீ


முதல் அடி (சிந்தடி)
போ ரவு ணர்க்
	கடந் தோய்
	நீ
	நேர் நிரை நேர்
	நிரை நேர் 
	நேர் 
	கூவிளங்காய்
	புளிமா
	நாள்
	

இரண்டாம் அடி (சிந்தடி)
புணர் மரு தம்
	பிளந் தோய்
	நீ
	நிரை நிரை நேர்
	நிரை நேர் 
	நேர் 
	கருவிளங்காய்
	புளிமா
	நாள்
	

மூன்றாம் அடி (சிந்தடி)
நீ ரக லம்
	அளந் தோய்
	நீ
	நேர் நிரை நேர்
	நிரை நேர் 
	நேர் 
	கூவிளங்காய்
	புளிமா
	நாள்
	

நான்காம் அடி (சிந்தடி)
நிழல் திகழ் ஐம்
	படை யோய்
	நீ
	நிரை நிரை நேர்
	நிரை நேர் 
	நேர் 
	கருவிளங்காய்
	புளிமா
	நாள்
	தளை
தளை என்றால் கட்டுதல், பிணித்தல் அல்லது பிணைத்தல் என்று பொருள். பாக்களில் சீர்கள் சேர்ந்து வரும்போது, அவை ஒன்றோடு ஒன்று எப்படி அடுக்கி அமைக்கப் பெறுகின்றன என்று கூறுவதே தளையாகும். தளை என்பது இரண்டு சீர்களுக்கிடையில் அமைவதாகும்.


இரண்டு சீர்கள் சேரும்போது, முதல் சீரை நின்ற சீர் என்கிறோம். அதனொடு வந்து சேரும் இரண்டாவது சீரை வந்த சீர் என்கிறோம்.


மா, விளம், காய், கனி ஆகிய நான்கு சீர் வகைகளின் முன், நேர் நிரை ஆகிய இருவகை அசைகளைக் முதலாகக் கொண்ட சீர் வந்து சேரும்படி அமைக்கும் முறையே தளை எனலாம். தளைகளைக் குறிக்கும்போது “நின்ற சீர் முன் வந்த சீர்” என்று குறிக்கிறோம்.


குறிப்பு: இங்கே ஒரு சீரின் அடுத்து வரும் சீரை, முன் வரும் சீர் என்கிறோம் (நாம் எப்பொழுதும் அடுத்து வருவதைப் “பின் வருவது” என்றே சொல்லிப் பழக்கப் பட்டுவிட்டோம்). இங்கு, சீர்கள் முன் வந்து நிற்றல் என்பதை, ஒருவர் முன் இன்னொருவர் வந்து நிற்பதைப் போல் கொள்ள வேண்டும். அப்படிக் கொள்வதால்தான் இங்கு முன் என்ற இடைச்சொல்லைப் பயன்படுத்துகிறோம்.


இவ்வாறு நான்கு வகைச் சீர்களின் முன் இரண்டு வகை அசைகள் வந்து சேர்வதால், தளைகள் எட்டு வகையான் அமைகின்றன. இந்த எட்டு வகைச் சேர்க்கையும் ஏழு தளைகளாகக் கொள்ளப்படுகின்றன. அவையாவன:


தளை வாய்பாடு 
	தளை 
	எடுத்துக்காட்டு 
	மா முன் நேர்
	நேரொன்றாசிரியத் தளை
(நேர் ஒன்று ஆசிரியத் தளை)
	வருவார் போவார் 
நிரைநேர் நேர்நேர் 
புளிமா முன் நேர்  
	விளம் முன் நிரை
	நிரையொன்றாசிரியத் தளை
(நிரை ஒன்று ஆசிரியத் தளை)
	வரவிலும் செலவிலும் 
நிரைநிரை நிரைநிரை
கருவிளம் முன் நிரை
	மா முன் நிரை
	இயற்சீர் வெண்டளை
(இயற்சீர் வெண் தளை)
	பூவார் கரத்தால் 
நேர்நேர் நிரைநேர்
தேமா முன் நிரை 
	விளம் முன் நேர்
	மலரவிழ் பூங்கா 
நிரைநிரை நேர்நேர்
கருவிளம் முன் நேர் 
	காய் முன் நேர் 
	வெண்சீர் வெண்டளை 
(வெண்சீர் வெண் தளை)
	வருவதெலாம் செல்லா 
நிரைநிரைநேர் நேர்நேர்
கருவிளங்காய் முன் நேர் 
	காய் முன் நிரை
	கலித்தளை
	வருவதெலாம் செலற்கோ?
நிரைநிரைநேர் நிரைநேர்
கருவிளங்காய் முன் நிரை 
	கனி முன் நேர் 
	ஒன்றாத வஞ்சித்தளை 
	வருவனவெலாம் செல்வதற்கோ? 
நிரைநிரைநிரை நேர்நிரைநேர்
கருவிளங்கனி முன் நேர் 
	கனி முன் நிரை
	ஒன்றிய வஞ்சித்தளை
	வருவனவெலாம் செலற்கென்பார் 
நிரைநிரைநிரை நிரைநேர்நேர்
கருவிளங்கனி முன் நிரை 
	

இவற்றில் "ஒன்றிய" என்பது நின்ற சீர் இறுதியிலும் வந்த சீர் முதலிலும் ஒத்த (ஒரே) அசை வருவதைக் குறிக்கிறது. "ஒன்றாத" என்பது இவ்விடங்களில் மாற்று அசை வருவதைக் குறிக்கிறது.


குறிப்பு: வஞ்சிப்பாக்களில், ஓரசைச் சீர்கள் அரிதாக வருமிடத்து, அவற்றை இயற்சீர் போலக் கொண்டு அலகிடல் வேண்டும். நேரசைச் சீரை மாச்சீர் போலவும், நிரையசைச் சீரை விளச்சீர் போலவும் கொண்டு தளை கொள்ள வேண்டும்.


நான்கசைகள் கொண்டமையும் பூச்சீர்களும் நிழற்சீர்களும் வஞ்சிப்பாக்களிலும், வெண்பா அல்லாத பிற பாக்களில் சிலவேளைகளிலும் வருகின்றன. இவ்வாறு வரும்போது, பூச்சீர்களைக் காய்ச்சீர் போலவும், நிழற்சீர்களைக் கனிச்சீர் போலவும் கொண்டு தளை கொள்ளுமாறு யாப்பருங்கலக் காரிகை கூறுகிறது. பூ முன் நேரசையும், நிரையசையும் வரும் இடங்களை முறையே வெண்சீர் வெண்டளை என்றும், கலித்தளை என்றும் கொள்ள வேண்டும். நிழல் முன் நேரசையும், நிரையசையும் வரும் இடங்களை முறையே ஒன்றாத வஞ்சித்தளை என்றும், ஒன்றிய வஞ்சித்தளை என்றும் கொள்ள வேண்டும். வெண்டளையால் ஆன திருப்பாவைப் பாடல்களில் ஓரிடத்தில், நான்கசைப் பூச்சீரினைக் கொண்டமைந்த அடி வருகிறது:


எல்லே! இளங்கிளியே இன்னம் உறங்குதியோ
சில்லென் றழையேன்மின் நங்கையீர் போதருகின்றேன்
வல்லையுன் கட்டுரைகள் பண்டேயுன் வாயறிதும்
வல்லீர்கள் நீங்களே நானேதான் ஆயிடுக
ஒல்லைநீ போதாய் உனக்கென்ன வேறுடையை
எல்லாரும் போந்தாரோ போந்தார்போந் தெண்ணிக்கொள்
வல்லானை கொன்றானை மாற்றாரை மாற்றழிக்க
வல்லானை மாயனைப் பாடேலோர் எம்பாவாய்!
(திருப்பாவை)


இப்பாடலின் இரண்டாம் அடியில் போதருகின்றேன் என்ற கூவிளந்தண்பூச் சீர் நிற்க, அடுத்த சீர் (வல்லையுன்) நேரசையில் தொடங்கும்படி அமைந்தமையைக் காண்க. இவ்வாறு பூ முன் நேர் வந்த இடத்தைக் காய் முன் நேர் வந்ததுபோல் கொண்டு, வெண்சீர் வெண்டளையாகக்[3] கொள்ள வேண்டும். இப்பாடலின் இலக்கணத்தை, தரவு கொச்சகக் கலிப்பாவின் யாப்பினைப் படிக்கும்போது, இந்நூலின் பின்பகுதியில் பார்ப்போம்.


தளையின் பயன்கள் இரண்டு. அவையாவன:
      1. ஒரு பாவில், இன்ன வகைச் சீர்களைத் தொடர்ந்து இன்னின்ன அசையில் தொடங்கும் சீர்கள் வரலாம் என அறிந்துகொள்ள.
      2. ஒரு பாவினை இன்ன வகைப் பா என்று கண்டறிய.
பொதுவாக, ஒரு வகைப் பா எழுதும் முன் அதில் வரும் தளைகளைப் படித்து, அதில் இன்னின்ன வகைச் சீர்கள் வரலாம் என்றும், இன்னவகைச் சீரின் பின் இன்ன அசையில் தொடங்கும் சீர் வரலாம் எனவும் முதலிலேயே குறித்துக் கொள்ளுங்கள். இப்படிச் செய்தால், ஒவ்வொரு சீரை எழுதும்போதும் தளை இன்னவென்று குறிக்கும் இறுதிப்படிவரை செல்லத் தேவையில்லை. பின்னர் வரும் பகுதிகளில், ஆசிரியப்பாவின் இலக்கணம் படிக்கும்போது இதனைச் செய்து பார்ப்போம். அப்போது, இக்குறிப்பு இன்னும் தெளிவாக விளங்கும் என்று எண்ணுகிறேன்.
பயிற்சி 
1. கீழ்க்காணும் குறள் வெண்பாவினை அலகிட்டு வாய்பாடு கூறி, அதன்பின் அதில் வரும் தளைகளைக் கண்டுபிடிக்கவும். 


நீரின் றமையா துலகெனின் யார்யார்க்கும்
வானின் றமையா தொழுக்கு.


  

2. கீழ்க்காணும் குறள் வெண்பாவினை அலகிட்டு வாய்பாடு கூறி, அதன்பின் அதில் வரும் தளைகளைக் கண்டுபிடிக்கவும். 


ஆக்கமும் கேடும் அதனால் வருதலால்
காத்தோம்பல் சொல்லின்கண் சோர்வு.
  
________________

3. கீழ்க்காணும் அகவற்பாவினை அலகிட்டு வாய்பாடு கூறி, அதன்பின் அதில் வரும் தளைகளைக் கண்டுபிடிக்கவும். 


நோமென்  னெஞ்சே  நோமென்  னெஞ்சே 
இமைதீய்ப்  பன்ன  கண்ணீர்  தாங்கி 
அமைதற்  கமைந்தநங்  காதலர் 
அமைவில  ராகுத  னாமென்  னெஞ்சே.


  



________________


4. கீழ்க்காணும் ஐங்குறுநூற்று அகவற்பாவினை அலகிட்டு வாய்பாடு கூறி, அதன்பின் அதில் வரும் தளைகளைக் கண்டுபிடிக்கவும். 


விரிந்த வேங்கைப் பெருஞ்சினைத் தோகை
பூக்கொய் மகளிரின் தோன்றும் நாட
பிரியினும் பிரிவ தன்றே
நின்னொடு மேய மடந்தை நட்பே.


  

________________
அடி
அடி என்பது பாக்களில் ஒரு வரியைக் குறிக்கும். அடிகள் அவற்றுள் காணப்படும் சீர்களின் எண்ணிக்கையைப் பொறுத்து, ஐந்து வகைப்படுகின்றன. அவையாவன:


குறளடி 
	இரண்டு சீர்கள் கொண்ட அடி 
	சிந்தடி 
	மூன்று சீர்கள் கொண்ட அடி
	அளவடி 
	நான்கு சீர்கள் கொண்ட அடி
	நெடிலடி 
	ஐந்து சீர்கள் கொண்ட அடி
	கழினெடிலடி
	ஆறு அல்லது அதற்கு மேற்பட்ட சீர் எண்ணிக்கை கொண்ட அடி 
	

அகவற்பாவில் குறளடிகளும், சிந்தடிகளும், அளவடிகளும் வருகின்றன. ஆசிரியப்பாவின் வகைக்கேற்ப இவ்வடி வகைகள் வருகின்றன. வெண்பாக்களில் அளவடிகளும், சிந்தடிகளும் வருகின்றன.


தெரிந்து கொள்க: ஒரு பாடலின் இறுதியில் வரும் அடி ஈற்றடி எனவும், அதற்கு முந்தைய அடி ஈற்றயலடி எனவும் வழங்கப்படும்.


இக்குறுந்தொகைப் பாடலைப் பாருங்கள்:


        மாசறக்  கழீஇய  யானை  போலப்
பெரும்பெய  லுழந்த  விரும்பிணர்த்  துறுகல்
பைத  லொருகலை  சேக்கு  நாடன்
நோய்தந்  தனனே தோழி
பசலை  யார்ந்தநங்  குவளையங்  கண்ணே. (குறுந்தொகை 13)


இதில் முதல் மூன்று அடிகள், நான்கு சீர்கள் பெற்ற அளவடிகளாக வந்துள்ளன.
“நோய்தந்  தனனே தோழி” என்றது ஈற்றயலடி. இது சிந்தடியாக இப்பாடலில் வந்துள்ளது. “பசலை  யார்ந்தநங்  குவளையங்  கண்ணே.” என்ற ஈற்றடி, அளவடியாக வந்துள்ளது.


குறிப்பு: தொல்காப்பியத்தில் அடியின் அளவு பற்றிக் கூறும் பொழுது, எழுத்து எண்ணிக்கை கொண்டு அடி வகையைக் காட்டுகிறார் ஆசிரியர். இவ்வாறு எழுத்து எண்ணி அடி கொள்வது ஒரு காலத்தில் இருந்துள்ளது எனினும், இக்காலத்தில் கட்டளைக் கலித்துறை போன்ற பாவினம் தவிர்த்த பிற இடங்களில் இவ்வழக்கம் இல்லை.
தொடை
தொடை என்னும் சொல் தொடுத்தல் என்ற வினையிலிருந்து வந்ததாகும். எவ்வாறு சீர்கள் பாக்களில் தொடுக்கப்படுகின்றன என்பதைக் கூறுவதே தொடை ஆகும். தொடைகள் ஆயிரக்கணக்கில் உள்ளன என்று தொல்காப்பியம் கூறுகிறது. 


மெய்பெறு மரபின் தொடைவகை தாமே
ஐயீ ராயிரத் தாறைந் நூற்றொடு
தொண்டு தலையிட்ட பத்துக்குறை எழுநூற்று
ஒன்பஃது என்ப உணர்ந்திசினோரே.
(தொல்காப்பியம் - செய்யுளியல் 97)


இந்நூற்பாவில், ஐ ஈர் ஆயிரத்து ஆறு ஐந்நூற்றொடு தொண்டு தலையிட்ட பத்துக்குறை எழுநூற்று ஒன்பது வகைகளான் தொடைகள், செய்யுளின் பலவகை அடிகளில் அமைகின்றன என்கிறார் தொல்காப்பியர். ஆயினும், பொதுவாகப் பயன்படுத்துபவையும் எளிமையானவையுமான சிலவற்றை மட்டும் இங்கு நாம் பார்ப்போம்.
மோனை
சீர்களில், முதல் எழுத்து ஒன்றி வருவது மோனை எனப்படும். (எ-டு) பகல் - பனை


மோனைகளில் பல வகைகள் உள்ளன. இனமோனை என்பது ஒரே இனமான எழுத்துக்கள் ஒன்றிவந்து மோனை கொள்ளுதலைக் குறிக்கும்.


      1. உயிர் எழுத்துக்களுள்,
அ ஆ ஐ ஔ இவை நான்கும் ஓர் இனம்.
இ ஈ எ ஏ இவை நான்கும் ஓர் இனம்.
உ ஊ ஒ ஓ இவை நான்கும் ஓர் இனம்.

(எ-டு) அழகோ எத்தனை, ஆவலும் அத்தனை!
இங்கு அ - ஆ - அ என குறிலும் நெடிலுமாக இனமோனை வந்துள்ளது.

(எ-டு) இத்தனை நாட்கள் எத்தனை கண்டோம்
இங்கு இ - எ என இனமோனை வந்துள்ளது.

      2. மெய்யெழுத்துக்களுள்,
ம, வ இவை இரண்டும் ஓர் இனம்.
ந, ஞ இவை இரண்டும் ஓர் இனம்.
ச, த இவை இரண்டும் ஓர் இனம். 

(எ-டு) நாள்தொறும் காலை ஞாயிற்றின் வேலை
இங்கு நா - ஞா என இன மோனை வந்துள்ளது.

(எ-டு) சேயின் முகமோ! திங்கள் நிலவோ!
இங்கு, ச - த ஓரினம் என்பதாலும், ஏ - இ ஓரினம் என்பதாலும், சே - தி இவை இனமோனையாகக் கொள்ளப்படுகின்றன.  

      3. சில இடங்களில், கீழ்க்காணும் உயிரும் மெய்யும் ஓர் இனமாகக் கொள்ளப்படுகின்றன.
இ, ய இவை இரண்டும் ஓர் இனம்.
உ, வ இவை இரண்டும் ஓர் இனம். 
ஆகையால், இ ஈ எ ஏ ய இவற்றைக் கொண்டும், உ ஊ ஒ ஓ வ இவற்றைக் கொண்டும் மோனை அமைக்கலாம்.

மோனை உட்பட்ட தொடைகள், செய்யுளில் எங்குள்ள சீர்களில் அமைகின்றன என்பதைப் பொறுத்து, எட்டு வகையான வேறுபாடுகள் (விகற்பங்கள்) கொள்கின்றன (இதற்கு மேலும் பல வகை விகற்பங்களை, இலக்கண இலக்கியங்களில் காணலாம் என்றாலும், இந்த எட்டு வகை விகற்பங்களே பலராலும் சிறப்பாகக் காட்டப்படுகின்றன). இவ்வேறுபாடுகளை மோனையை எடுத்துக்காட்டாகக் கொண்டு, கீழ்வரும் அட்டவணையில் காணலாம்:


வேறுபாடு 
	விளக்கம் 
	மோனை எடுத்துக்காட்டு
	அடி
	அடிதோறும் முதற்சீர் 
	எத்தனை கனவுகள் கொண்டோம் யாமே
எப்பொருள் கொள்ளினும் கலையோம் யாமே


என்றென்றுன் சேவகமே ஏத்திப் பறைகொள்வான்
இன்றுயாம் வந்தோம், இரங்கேலோ ரெம்பாவாய்.
	இணை 
	ஒரே அடியில் 1, 2 ஆம் சீர்கள் 
	துயரிலும் துணிவோம் அஞ்சுதல் கொள்ளோம்


பந்தல்மேல் பல்கால் குயிலினங்கள் கூவினகாண் 
	பொழிப்பு 
	ஒரே அடியில் 1, 3 ஆம் சீர்கள் 
	துணிவுடை நெஞ்சர் துஞ்சுதல் அறியார்


வெள்ளி எழுந்து, வியாழம் உறங்கிற்று


ஞாலத்தை யெல்லாம் நடுங்க முரல்வன
	ஒரூஉ
	ஒரே அடியில் 1, 4 ஆம் சீர்கள் 
	துஞ்சும் உள்ளம் களிப்பில் துள்ளுமோ?


ஆற்றப் படைத்தான் மகனே அறிவுறாய்
	கூழை 
	ஒரே அடியில் 1, 2, 3 ஆம் சீர்கள் 
	துள்ளித் துணியும் தும்பிப் பார்ப்பு   


கனைத்திளங் கற்றெருமை கன்றுக் கிரங்கி
	மேற் -கதுவாய் 
	ஒரே அடியில் 1, 3, 4 ஆம் சீர்கள் 
	துணிவைக் கற்கவே துன்பமும் துயரமும்  


எங்கள்மேல் சாபம் இழிந்தேலோர் எம்பாவாய்
	கீழ்க் -கதுவாய் 
	ஒரே அடியில் 1, 2, 4 ஆம் சீர்கள் 
	துயரைத் துமித்துத் தேற்றும் துணையே 


குன்று குடையாய் எடுத்தாய் குணம்போற்றி
	முற்று 
	ஒரே அடியில் எல்லாச் சீர்களும் 
	துணையே துவளாய்! துயரில் துணிவாய்!


திங்கட் திருமுகத்துச் சேயிழையார் சென்றிறைஞ்சி
	

குறிப்பு: மோனை பார்க்கும்போது, சொல் / எழுத்துப் புணர்ச்சிக்கு முன் உள்ள சொல் வடிவத்தில் பார்க்க வேண்டும் (புணர்ச்சி விதிகளுக்கு, இந்நூலின் 10ஆம் பகுதியைக் காண்க). எடுத்துக்காட்டாக, தென்னவன் றூயவா டீண்டும் வீரத்தான் என்ற அடியை எடுத்துக்கொள்வோம். தென்னவன் தூயவாள் தீண்டும் வீரத்தான் எனப் புணர்ச்சிக்கு முந்தைய வடிவத்தைக் கொண்டு, தென்னவன் - தீண்டும் எனப் பொழிப்பு மோனை வந்துள்ளதைக் கவனிக்கவும். அதே வேளையில், மீமிசைச் சாந்து மீரப் புனலும் (மீமிசைச் சாந்தும் ஈரப் புனலும்) என்பதில் மோனை இல்லை என்பதையும் நினைவில் கொள்ளவும்.
எதுகை
இரண்டாம் எழுத்து ஒன்றி வருவது எதுகை எனப்படும்.
(எ-டு) பகல் - அகன்ற


எதுகைகளில் பல வகைகள் உள்ளன. அவற்றுள் வருக்க எதுகை  (வர்க்கம்) என்பது ஒரு மெய்யெழுத்தொடு வெவ்வேறு உயிரெழுத்துக்கள் சேர்ந்து வரும் எதுகை யாகும். (எ-டு) பகல் - மகிழ்ச்சி - இங்கு க் எனும் மெய் அ, இ ஆகிய உயிர்களொடு சேர்ந்து எதுகை வந்துள்ளது.


பாக்களின் அடிகளில் எதுகை வருவதைக் காண்க:
மலிமணம் புரந்த மருள்புலன் மகிழ்வும்
பொலிவெழு கவினுமென் முறுவலும்


வருக்க எதுகை கொண்ட எடுத்துக்காட்டு இதோ:
மலையெழு தண்கார் மழைக்கவிழ் மலரும்
மலரிதழ் எழுந்த மனைமலி மணமும்


வருக்க எதுகைக்கு, சிற்சில இடங்களில் ச, ய இவை இரண்டும் ஓர் இனமாகக் கொள்ளப்படுவதும் உண்டு. எடுத்துக்காட்டாக, இத்திருப்பாவைப் பாடலைப் பாருங்கள்:
ஓசை படுத்த தயிரரவம் கேட்டிலையோ?
நாயகப் பெண்பிள்ளாய்! நாராயணன் மூர்த்தி
கேசவனைப் பாடவும்நீ கேட்டே கிடத்தியோ?
தேசமுடையாய்! திறவேலோ ரெம்பாவாய்.


இதைப்போல, மேலும் பல வகைகளில் எதுகை அமையலாம். இவற்றை உங்கள் செய்யுளில் ஆங்காங்கே தேவைப்படும் இடங்களில் பயன்படுத்திக் கொள்ளலாம். அவற்றுள் சில:


எதுகை வகை  
	விளக்கம் 
	எடுத்துக்காட்டு
	வருக்க எதுகை
	ஒரே மெய்யெழுத்து வெவ்வேறு உயிர்களொடு வருவது 
	மலை - மலர் 
	ஆசெதுகை 
	இடையில் ய், ர், ல், ழ் எனும் மெய்களுள் ஒன்று ஆசாக வருவது  
	பூங்கோடி - வேய்ங்குழல் 
பூக்கொடி - தார்க்காடு 
காப்பார்கள் - யாழ்ப்பாணம் 
கல்வாழை - போவாரை 
	இன எதுகை 
	வல்லின மெல்லின இடையினங்களில் ஒன்றனைக் கொண்டு எதுகை வருவது.
	திக்கெட்டும் - கற்கட்டு (வல்லின எதுகை)
அங்கதிர் - செம்பவழம் (மெல்லின எதுகை)
கள்ளமிலா - சொல்லாலே (இடையின எதுகை) 
	அளபெடை எதுகை
	அளபெடை எதுகையாய் அமைவது
	ஓஒதல் - ஆஅதும்
	உயிர் எதுகை
	வெவ்வேறு மெய்களுடன் ஒரே உயிர் எழுத்து வருவது
	தாவிய - மூடிய 
	

குறிப்பு: குறிலும் நெடிலுமாய்த் தொடங்கும் இரு சீர்களின் இரண்டாம் எழுத்து ஒன்றி வந்தால், அவற்றை எதுகையாகக் கொள்ளக் கூடாது. பகல் - ஆகம் என்கையில் எதுகை இல்லை என்பதை அறிக. குறிலும் நெடிலுமாய்த் தொடங்கும் சீர்கள் எதுகையாகா எனினும், ஐகாரத்தில் தொடங்கும் சொற்கள் குறிலில் தொடங்கும் சொற்களுக்கும் எதுகையாகும் என்றறிக. முன்பு பார்த்ததுபோல், சொல்லின் முதலில் வரும் ஐகாரம் குறிலுக்கும் நெடிலுக்கும் இடைப்பட்ட ஒன்றரை மாத்திரையளவில் அய் என்பது போன்ற ஓசையில் வருதலால் ஐகாரத்திற்கு இச்சிறப்பு.
மைந்தன் - எந்தை இவற்றைக் குறிலில் தொடங்கும் எதுகைச் சீர்களாகக் கொள்க.
வைகல் - ஆகம் இவை நெடிலிற் தொடங்கும் எதுகைச் சீர்கள்.


குறிப்பு: ஐகாரம் கொண்ட சொற்கள், குறிலில் தொடங்கி யகர மெய்யை இரண்டாவது எழுத்தாகக்கொண்ட சொற்களுக்கு எதுகையாகின்றன. வைதல் - நெய்தல் எனும் சொற்கள் எதுகையாய் ஒலிப்பதை நோக்குக.


குறிப்பு: எதுகையாய் அமையும் சொற்களில், முதலெழுத்துத் தவிர்த்த பிற எழுத்துக்கள் அனைத்தும் ஒன்றி வருவதையே சிறந்த எதுகை என்று புலவோர் கொள்வர். எடுத்துக்காட்டாக,


முகைமுற் றினவே முல்லை முல்லையொடு
தகைமுற் றினவே தண்கார் வியன்புனம்
(குறுந்தொகை 188)


இந்தக் குறுந்தொகைப் பாடலின் இரண்டு அடிகளில், முகைமுற்று - தகைமுற்று என்று சிறப்பான அடி எதுகை அமைந்துள்ளதைக் காண்க. 


குறிப்பு: எதுகை பார்க்கும்போது, சொல் / எழுத்துப் புணர்ச்சிக்கு பின் உள்ள சொல் வடிவத்தில் பார்க்க வேண்டும் (புணர்ச்சி விதிகளுக்கு, இந்நூலின் 10ஆம் பகுதியைக் காண்க). எடுத்துக்காட்டாக, கல்தரை - கல்லளை என்ற சீர்களில் லகர மெய் ஒன்றி எதுகை வருவதாக நினைப்போம். ஆனால், கல் + தரை என்னும் இடத்தில் எழுத்துப் புணர்ச்சி ஏற்பட்டு, கற்றரை என அச்சீர் மாறிவிடும். கற்றரை - கல்லளை என்னுமிடத்து, லகர-றகரங்களின் பிறப்பிட ஒற்றுமையால் இன எதுகை எனக் கொள்ளலாம் என்றாலும், அது சிறப்பில் எதுகை ஆகி விடும். ஆகவே, கற்றரை என்ற சீருக்குப் புற்றுமண், ஒற்றுமை என றகர மெய் ஒன்றி வரும் சீர்களைத் தேர்ந்தெடுப்பது சிறப்பாகும். 
முரண் 
முரணான பொருள்தரும் இரு சொற்கள் செய்யுளில் வருவது முரண் எனப்படும்.
(எ-டு) பகல் - இரவு 


எடுத்துக்காட்டு
	முரண்
	இருளில் பூத்தன முல்லை மலர்கள்!
ஒளியே தந்திடும் புன்னகைச் சுடர்கள்! 
	அடிகளுக்கிடையில் இருள் - ஒளி என்ற முரண் சொற்கள் வந்துள்ளன. 
	உளனெனில் உளனே! இலனெனில் இலனே!
	உளன் - இலன் என்னும் முரண் சொற்கள் வந்துள்ளன. 
	

சொல் முரண், பொருள் முரண் என முரண் தொடை இரண்டு வகைப்படும். பொருளால் முரண்படும் சீர்கள் வருதல் பொருள் முரண் எனப்படும். பொருளால் முரண் படாது, வெறும் சொல்லளவில் மட்டுமே முரண் அமைவது சொல் முரண் எனப்படும். 


உள்ளார் ஆதலோ அரிதே செவ்வேல்
முள்ளூர் மன்னன் கழல்தொடிக் காரி
(அகநானூறு 209)


இப்பாடல் அடிகளில் செவ்வேல் என்றும் காரி என்றும் சொல்லளவில் மட்டுமே முரண்பட்ட சீர்கள் வந்துள்ளன. செவ்வேல் என்பது செம்மை நிறத்தைக் குறித்த போதிலும், காரி என்ற சொல் ஒருவன் பெயரைக் குறித்ததேயன்றிக் கருமை நிறப் பொருளைக் குறிக்கவில்லை. எனவே, இது சொல் முரண் ஆகும்.


உலகம் புகழ்ந்த ஓங்கு உயர் விழுச்சீர்
அலைவாய்ச் சேறலும் நிலைஇய பண்பே
(திருமுருகாற்றுப்படை)


இவ்வடிகள் திருமுருகாற்றுப்படையில் வருவன. உயர் - விழு என்றது சொல் முரண். இங்கு விழு என்பது கீழே வீழ்தலைக் குறிக்காது, மிகுதிப் பொருளில் வந்துள்ளது. எனவே இது பொருளால் முரண்படாது, சொல்லளவில் மட்டுமே முரண்பட்டது.


அடுத்த அடியில், அலை - நிலை எனும் சொற்கள் முறையே, நில்லாது அடித்துக்கொண்டே இருக்கும் கடல் அலையைக் குறித்தும், நிலைத்த பண்பைக் குறித்தும் பொருளளவில் முரண்பட்டன. இது பொருள் முரண் ஆகும்.


மா இருள் ஞாலம் மறு இன்றி விளங்கப்
பல் கதிர் விரிந்தன்று ஒரு முகம்
(திருமுருகாற்றுப்படை)


இவ்வடிகளில், இருள் - கதிர் என்ற சொற்கள் பொருளளவில் முரண்பட்டன. இதுவும் பொருள் முரணாம்.


குலம்தரு வான்பொருள் குன்றம் தொலைந்த
இலம்பாடு நாணுத் தரும்எனக்கு என்ன
நலம்கேழ் முறுவல் நகைமுகம் காட்டிச்
சிலம்புள கொண்மெனச் சேயிழை…
(சிலப்பதிகாரம்)


இச்சிலப்பதிகார அடிகளைப் படித்துப் பாருங்கள். கோவலன் தன் குலத்தின் வழிவந்த வான்பொருள் குன்றத்தைத் (மிகுந்த பொருளைத்) தொலைத்து, இலம்பாட்டில் (இல்லாமையில்) இருப்பதாகச் சொல்கிறான். இவ்வடிகளில் வான்பொருள் குன்றம் - இலம்பாடு எனப் பொருள் முரண் அமைந்துள்ளது. இதற்குக் கண்ணகி, சிலம்பு உள கொண்ம் என்கிறாள். சிலம்பு என்பது இவ்விடத்தே காற்சிலம்பைக் குறித்தது. எனினும், சிலம்பு என்ற சொல்லுக்கு மலை என்ற பொருள் ஒன்று உள்ளமையால், குன்றம் (சிறு மலை) - சிலம்பு (பெரிய மலை) எனச் சொல் முரண் அமைந்துள்ளதாகக் கொள்ளலாம்.
இயைபு
இறுதி எழுத்தோ, எழுத்துக்களோ, சொல்லோ ஒன்றி வருவது இயைபு எனப்படும்.
(எ-டு) நின்றனை - சென்றனை - இங்கு இறுதி எழுத்துக்கள் ஒன்றி வந்துள்ளன.


எடுத்துக்காட்டு
	இயைபு
	மழையில் பூத்தன முல்லை மலர்கள்!
மலர்களுள் வெள்ளிப் புன்னகைச் சுடர்கள்! 
	அடிகளுக்கிடையில் இறுதி எழுத்துக்கள் ஒன்றி வந்துள்ளன. 
	புவியின் பரப்பில் விண்மீன் வேண்டும்!
கவியின் கனவிது கண்ணுற வேண்டும்!
	அடிகளுக்கிடையில் இறுதிச் சொல் ஒன்றி வந்துள்ளது. 
	சுடரினை உருக்கிக் கொட்டிய அருவி!
உள்ளம் நிறைக்கக் கொட்டிய அருவி!
	அடிகளுக்கிடையில் இறுதிச் சொற்கள் ஒன்றி வந்துள்ளன. 
	அந்தாதி
ஓர் அடியின் இறுதியில் உள்ள எழுத்தோ, அசையா, சொல்லோ, சீரோ, ஒன்றுக்கும் மேற்பட்ட சீர்களோ, முழு அடியோ அடுத்த அடியின் தொடக்கமாக வருவது அந்தாதி எனப்படும். செய்யுள்களுக்கு இடையிலும், அடிகளுக்கு இடையிலும் அந்தாதி அமையலாம்.


எடுத்துக்காட்டு
	அந்தாதி
	மழையில் பூத்தன முல்லை மலர்கள்!
மலர்களுள் வெள்ளிப் புன்னகைச் சுடர்கள்! 
	அடிகளுக்கிடையில் சொல் ஒன்றி வந்துள்ளது. 
	சுடரினை உருக்கிக் கொட்டிய அருவி
விடலை உள்ளம் மயங்குமோ உருகி!
	அடிகளுக்கிடையில் எழுத்து ஒன்றி வந்துள்ளது. 
	

அரிதிலும் அரிதாக, இரு பாடல்களுக்கு இடையே பொருள் தொடர்புடைய சொற்களைக் கொண்ட அந்தாதியையும் பாடியுள்ளனர் புலவர். எடுத்துக்காட்டாக, நம்மாழ்வார் திருவாய்மொழியில் உள்ள அந்தாதி இதோ:


பரிவதில் ஈசனைப் பாடி
விரிவது மேவல் உறுவீர்
பிரிவகை இன்றிநன் னீர்தூய்
புரிவது வும்புகை பூவே!


மதுவார் தண்ணம் துழாயான்
முதுவே தமுத லவனுக்
கெதுவே தென்பணி என்னா
ததுவே ஆள்செய்யும் ஈடே!


ஈடும் எடுப்புமில் ஈசன்
மாடு விடாதென் மனனே
பாடுமென் நாஅவன் பாடல்
ஆடுமென் அங்கம் அணங்கே!
(நம்மாழ்வார் திருவாய்மொழி)


இங்கு, முதற்பா பூவே என முடிய, இரண்டாம் பா மதுவார் எனத் தொடங்குகிறது. பூவுக்கும் மதுவுக்கும் (தேன்) உள்ள தொடர்பால் அமைந்த அந்தாதி இது. திருவாய்மொழியில் அந்தாதியாய் அமைந்த 1102 பாடல்களில், அரிதாக இவ்விடத்தில், இவ்வாறான பொருள் தொடர்புடைய அந்தாதியைப் பயன்படுத்தி உள்ளார் புலவர். பக்தி இலக்கிய காலத்தில் இவ்வாறான மிகப் பல அந்தாதிப் பாடல்கள் தோன்றின.


சங்கப் பாடல்களிலும் ஆங்காங்கே அந்தாதித் தொடையைக் கையாண்டுள்ளனர் புலவர். அவற்றுள் சிலவற்றைப் பார்ப்போம்.


புறநானூற்றில் அடிகளுக்கிடையில் அந்தாதி கொண்ட ஒரு பாடலின் பகுதி இதோ:


மண் திணிந்த நிலனும்
நிலம் ஏந்திய விசும்பும்
விசும்பு தைவரு வளியும்
வளித் தலைஇய தீயும்
தீ முரணிய நீரும் என்றாங்கு … 
(புறநானூறு 2)


ஐங்குறுநூற்றில் அம்மூவனார் எழுதிய தொண்டிப்பத்து என்ற பகுதியிலுள்ள நெய்தற்றிணைப் பாடல்கள், அந்தாதித் தொடையில் அமைந்துள்ளன. இங்கு உள்ள முதற்பாடல் தவிர்த்த பிற பாடல்கள், முந்தைய பாடலின் ஈற்றடியைக் கொண்டோ, ஈற்றுச் சீர்களுள் ஒன்றையோ இரண்டையோ கொண்டோ தொடங்குகின்றன.


திரையிமிழ் இன்னிசை அளைஇ அயலது
முழவிமிழ் இன்னிசை மறுகுதொ றிசைக்கும்
தொண்டி அன்ன பணைத்தோள்
ஒண்தொடி அரிவையென் நெஞ்சுகொண் டோளே.


ஒண்தொடி அரிவை கொண்டனள் நெஞ்சே
வண்டிமிர் பனித்துறைத் தொண்டி ஆங்கண்
உரவுக் கடலொலித் திரையென
இரவி னானும் துயிலறி யேனே.


இரவி னானும் இன்துயி லறியா
தரவுறு துயரம் எய்துப தொண்டித்
தண்ணறு நெய்தல் நாறும்
பின்னிருங் கூந்தல் அணங்குற் றோரே.


அணங்குடைப் பனித்துறைத் தொண்டி அன்ன
மணங்கமழ் பொழில்குறி நல்கினள் நுணங்கிழை
பொங்கரி பரந்த உண்கண்
அங்கலிழ் மேனி அசைஇய எமக்கே.


எமக்கு நயந்தருளினை ஆயின் பணைத்தோள்
நன்னுதல் அரிவையொடு மென்மெல இயலி
வந்திசின் வாழியோ மடந்தை
தொண்டி அன்னநின் பண்புபல கொண்டே.


பண்பும் பாயலும் கொண்டனள் தொண்டித்
தண்கமழ் புதுமலர் நாறும் ஒண்தொடி
ஐது அமைந்து அகன்ற அல்குல்
கொய்தளிர் மேனி கூறுமதி தவறே.


தவறிலர் ஆயினும் பனிப்ப மன்ற
இவறுதிரை திளைக்கும் இடுமணல் நெடுங்கோட்டு
முண்டக நறுமலர் கமழும்
தொண்டி அன்னோள் தோளுற் றோரே.


தோளும் கூந்தலும் பலபா ராட்டி
வாழ்தல் ஒல்லுமோ மற்றே செங்கோல்
குட்டுவன் தொண்டி அன்ன
என்கண்டும் நயந்துநீ நல்காக் காலே?


நல்குமதி வாழியோ நளிநீர்ச் சேர்ப்ப
அலவன் தாக்கத் துறையிறாப் பிறழும்
இன்னொலித் தொண்டி அற்றே
நின்னல தில்லா இவள்சிறு நுதலே.


சிறுநனி வரைந்தனை கொண்மோ பெருநீர்
வலைவர் தந்த கொழுமீன் வல்சிப்
பறைதபு முதுகுரு கிருக்கும்
துறைகெழு தொண்டி அன்னஇவள் நலனே.
(ஐங்குறுநூறு 171 - 180)  


இதேபோல், காப்பியாற்றுக் காப்பியனார் எனும் புலவர், களங்காய்க்கண்ணி நார்முடிச் சேரல் என்பானைப் பாடிய பதிற்றுப்பத்தின் நான்காம் பத்தில் உள்ள பத்துப் பாடல்களும் அந்தாதித் தொடை கொண்டு அமைந்துள்ளன. முதல் ஐந்து பாடல்களின் முதலும் ஈறுமான சில அடிகளைப் பாருங்கள்:


குன்றுதலை மணந்து குழூஉக் கடலுடுத்த
மண்கெழு ஞாலத்து மாந்தர் ஓராங்கு …
… சூர்நிகழ்ந் தற்றுநின் தானை
போர்மிகு குருசில்நீ மாண்டனை பலவே. (1)


மாண்டனை பலவே போர்மிகு குருசில்நீ
மாதிரம் விளக்கும் சால்பும் செம்மையும் …
… பகைவர் தேஎத் தாயினும்
சினவாய் ஆகுதல் இறும்பூதால் பெரிதே. (2)


இறும்பூதால் பெரிதே கொடித்தேர் அண்ணல்
வடிமணி அனைத்த பனைமருள் நோன்தாள் …
… கால்வழங் காரெயில் கருதின்
போர்எதிர் வேந்தர் ஒரூஉப நின்னே. (3)


ஒரூஉப நின்னை ஒருபெரு வேந்தே
ஓடாப் பூட்கை ஒண்பொறிக் கழல்கால் …
… அரைசுபடக் கடக்கும் ஆற்றல்
புரைசால் மைந்தநீ ஓம்பல் மாறே. (4)


புரைசால் மைந்தநீ ஓம்பல் மாறே
உரைசான் றனவால் பெருமைநின் வென்றி … (5)
(பதிற்றுப்பத்து 31 - 35)


இங்கு, மூன்றாம் நான்காம் பாடல்கள் முந்தைய பாடலின் நிறைவுச் சீர்கள் இரண்டினைக் கொண்டு தொடங்கியுள்ளன. இரண்டாம் ஐந்தாம் பாடல்கள், முந்தைய பாடலின் ஈற்றடியைக் கொண்டு தொடங்கியுள்ளன.
அளபெடை
ஒற்றளபெடை
சங்கப் பாடல்களில் இனிய ஓசை பெறக் கருதி ஒற்று அளபெடுத்துள்ளது. குறிலை அடுத்தோ குறிலிணையை அடுத்தோ வரும் ஒற்று அளபெடுப்பதை ஒற்றளபெடை என்கிறோம். 


ங், ஞ், ண், ந், ம், ன் என்ற மெல்லின எழுத்துக்கள் ஆறும், 
வ், ய், ல் ,ள் என்ற இடையின எழுத்துக்கள் நான்கும், 
ஆய்தம் ஒன்றும்
எனப் பதினோர் எழுத்துக்கள் ஒற்றளபெடையாய் வரலாம்.


(எ-டு) இலங்ங்கு வெண்பிறை - பொதுவாக அரை மாத்திரை ஒலிக்கும் மெய்யெழுத்து, இங்கு இரண்டு முறை வருவதால் ங்ங் என ஒரு மாத்திரை அளவு ஒலிக்கும்.
உயிரளபெடை
சொற்களில் ஓசை குறையும்போதும், பாவின் ஓசை இனிமையாக அமையவும், சில இடங்களில் பெயர்ச்சொல்லை வினையாக மாற்றவும், நெடில் எழுத்துக்கள் அளபெடுக்குமாறு அமைப்பது சிறப்பு. இதனை உயிரளபெடை என்கிறோம். 


ஆ என்ற எழுத்து அ-வ்வொடும்,
ஈ, ஐ என்ற எழுத்துக்கள் இ-ய்யொடும்,
ஊ, ஔ என்ற எழுத்துக்கள் உ-வ்வொடும்,
ஏ என்ற எழுத்து எ-வ்வொடும்,
ஓ என்ற எழுத்து ஒ-வ்வொடும் அளபெடுக்கின்றன.
இவ்வாறு அளபெடுக்கையில், அளபெடுக்கும் நெட்டொலி மூன்று மாத்திரை[4] அளவு ஒலிக்க வேண்டும் (பொதுவாக[5] நெட்டொலி இரண்டு மாத்திரை அளவே ஒலிக்கும்).


(எ-டு)
தரூஉமார் - தருமார் எனும் சொல்லில், ரு எனும் குறில் நீண்டு அளபெடுத்தது.
எடுப்பதூஉம் - இங்கு எடுப்பதும் என்ற சொல்லில், து எனும் குறில் நெடிலாகி, ஓசை இனிமையொடு பொருள் நயமும் தர வேண்டி அளபெடுத்துள்ளது (எடுப்பதும் என்ற சொல் எடுப்பதுவும் எனப் பொருள் படுமாறு அளபெடை வந்தது).


உயிரளபெடை மூன்று வகைப்படும்:


சொல்லிசை அளபெடை: பெயர்ச்சொல்லை வினையெச்சமாக மாற்றுவதற்கு அமைவது சொல்லிசை அளபெடை ஆகும். வினைச்சொல்லின் பகுதியும் இவ்வாறு வினையெச்சமாக மாறுவதற்கு அளபெடுக்கும்.


செய்யுளிசை அல்லது இசைநிறை அளபெடை என்பது செய்யுளில் ஓசை நயம் குறையும் இடத்தே அமைவது. பாக்களில், ஓரசைச் சொற்களை ஈரசைச் சீர்களாக மாற்ற வேண்டிய இடங்களில் செய்யுளிசை அளபெடை ஒரு நல்ல நுட்பமாய் அமையும்.


இன்னிசை அளபெடை என்பது செய்யுளில் ஓசை குறையாத இடத்திலும், ஓசை இனிமை கூட்டவும், பொருள்நயம் கூட்டவும் குறில் எழுத்துக்கள் நெடில் ஆகி அளபெடுத்தலாகும்.


எ.கா 
	அளபெடை வகை
	விளக்கம்
	நசைஇ
	சொல்லிசை  
	விரும்பி (நசை - விருப்பம் என்ற சொல் வினையெச்சமாக மாறியுள்ளது)
	அசைஇ
	சொல்லிசை  
	அசைந்து (அசை என்ற சொல் வினையெச்சமாக மாறியுள்ளது)
	நிலாஅ வந்தது
	செய்யுளிசை / இசைநிறை 
	நிலா என்ற சொல் ஓரசை என்பதால் அகவற்பாவில் ஓசை குறையும். அதனால், சொல்லின் இறுதியிலுள்ள ஆ என்னும் நெட்டுயிர் அளபெடுத்தது.
	விடூஉம் 
	செய்யுளிசை / இசைநிறை
	இங்கு டு எனும் குறில் நெடிலாகி, விடும் என்ற ஓரசையை நிரப்பும் பொருட்டு அளபெடுத்தது.
	எழூஉதல்  
	இன்னிசை
	இங்கு எழுதல் எனும் சொல், இன்னிசை கருதி அளபெடையொடு வந்தது.
	

பாக்களைப் படிக்கும்போது வரும் அளபெடைகளை, என்ன வகை அளபெடை என்றறிவது ஒரு நல்ல பயிற்சியாகும். அவ்வாறு வகைகளைக் கண்டுபிடிக்க ஓர் எளிய வழி (கீழுள்ள படிகளின் முறைமாறாது செய்து பார்க்கவும்):
         1. சீரின் அளபெடையை நீக்கிய பின்னர், வினையெச்சம் பெயர்ச்சொல்லாகவோ வினைச்சொல்லின் பகுதியாகவோ மாறுகிறதா எனப் பாருங்கள். அவ்வாறு மாறினால், அது சொல்லிசை அளபெடை.
         2. சொல்லிசையாக இல்லாவிட்டால், அளபெடையை நீக்கிய பின்னர், அந்தச் சீர் ஓரசையாகிறதா என்று பாருங்கள். அவ்வாறு மாறினால், அது செய்யுளிசை அளபெடை.
         3. மேற்சொன்ன இரண்டும் இல்லாததெல்லாம் இன்னிசை அளபெடைகள்.


இயற்கை அளபெடை என்று நான்காவது வகையும் உண்டு. இயற்கையாகவே சொற்களில் நெட்டெழுத்துக்கள் அளபெடுப்பது, இவ்வகையின் பாற்படும். எடுத்துக்காட்டாக, ஆடூஉ, மகடூஉ, மரூஉ போன்ற சொற்களில் அளபெடையை விடுத்தால், பொருள் இன்றியோ பொருள் வேறுபட்டோ வருவதைப் பாருங்கள். இதேபோல், தொல்காப்பிய மரபின்படி, நிலா, பலா போன்ற சொற்கள் இயற்கை அளபெடையுடன் சாரியையோ உருபோ ஏற்கின்றன: நிலாஅத்து, பலாஅத்து.
வகையுளி
பிறவிப் பெருங்கடல் நீந்துவர் நீந்தார்
இறைவன் அடிசேரா தார்.


இக்குறளை உற்று நோக்குங்கள். சேராதார் எனும் சொல், குறளின் ஈற்றயற் சீருக்கும் ஈற்றுச் சீருக்குமாய் வகுத்துத் தளைக்கப்பட்டது. தளை தட்டாதிருக்க, இவ்வாறு ஒரு சொல்லை இருவேறு சீர்களுக்கிடையில் பிரிப்பது வகையுளி எனப்படும்.


வகையுளிகள் பொதுவாகப் பகுபத உறுப்புக்களைத் தழுவி, சொல்லின் பகுதி ஒரு சீருடனும், அச்சொல்லின் பிற்பகுதி (சாரியை, இடைநிலை, விகுதி போன்றவை சேர்ந்தது) அடுத்த சீருடனும் வகுத்துத் தளைக்கப்படும். பகுதியோடு, அதனை அடுத்த வேறு உறுப்புக்களைச் சேர்த்து வகுக்கும் முறையும் உண்டு.


இது போன்ற வகையுளிகள், பாக்களில் (குறிப்பாக வெண்பாவில்) ஈற்றில் வரும் ஒரசைச் சீருக்கும் ஈற்றயற் சீருக்கும் இடையில் வருவதைப் பல வேளைகளில் தவிர்க்க இயலாது. பிற இடங்களில் வகையுளி வருவது யாப்பில் பிழையில்லை என்றாலும், பாக்கள் எழுதுவோர் இதனை முடிந்தவரை தவிர்ப்பது நல்லது. எனவே அகவல் முதலான நால்வகைப் பாக்கள் எழுதும் தொடக்க நிலைப் புலவர்கள், ஈற்றுச் சீர் தவிர்த்த பிற இடங்களில் வகையுளிகளைத் தவிர்க்கப் பாருங்கள்.


குறிப்பு: பாவினங்கள், சந்தப் பாக்கள் போன்ற பாடல்கள் எழுதுகையில், பாடல் அடிகளின் இடையில் பல இடங்களில் வகையுளிகளைத் தவிர்க்க இயலாது என்பதையும் உள்ளத்தில் கொள்ளுங்கள். எடுத்துக்காட்டுக்கள் வேண்டுமெனில், திருப்புகழ்ப் பாடல்கள் பலவற்றில், வகையுளிகள் மிகுந்து வருவதைப் பார்க்கலாம்.
குற்றுகரப் புணர்ச்சி வரும் இடம் வகையுளி அன்று 
சிதைவிடத் தொல்கார் உரவோர் புதையம்பிற்
பட்டுப்பா டூன்றுங் களிறு.


இக்குறளில் வகையுளி உள்ளதுபோல் தோன்றினாலும், அப்படிப்பட்ட பகுப்பு இங்கில்லை என்பதைத் தெரிந்து கொள்க. சிதைவிடத்து + ஒல்கார் என்ற சீர்ச் சேர்க்கையில் குற்றியலுகரம் உயிருடன் புணர்வதால் வரும் தொ எனும் எழுத்து, உயிர் எழுத்துக் கொண்டு தொடங்கும் இரண்டாம் சீருடன் சேர்க்கப்படுவதே நம் யாப்பு மரபாகும். இதேபோல், இரண்டாம் அடியில் பட்டுப்பாடு + ஊன்றும் என்ற இடமும் வகையுளியின்றி வருவதைத் காண்க.


கீழ்க்காணும் குறள்களிலும் வகையுளி இன்மையைக் காண்க:


நீர்இன் றமையா துலகெனின் யார்யார்க்கும்
வான்இன் றமையா தொழுக்கு.
        
        வெள்ளத் தனைய மலர்நீட்டம் மாந்தர்தம்
உள்ளத் தனைய துயர்வு.


________________


பகுதி 3: இன்றியமையாத இலக்கண விதிகள் சில


நல்ல தமிழில் எழுதவும், நம் எழுத்தின் மூலம் தாய்மொழியாம் தமிழை வருங்காலத்திற்குக் கடத்தவும் அடிப்படை இலக்கண அறிவு இன்றியமையாத ஒன்றாகும். சங்கத் தமிழ்ப் பாடல்களிலும், பின்னர் வந்த பாடல்களிலும் புலவர்கள் இலக்கண விதியிற் பொருந்தாத சொற்களையும் புணர்ச்சிகளையும் ஆங்காங்கே கையாண்டுள்ளனர் என்று நீங்கள் கூறலாம். ஆனால், அஃது அவர்கட்கு இலக்கண அறிவின்மையால் வந்ததன்று. இலக்கணத்தை முற்றோதிப் பயின்று, பின் அவர்தம் செய்யுளில் ஒருசில இடங்களில் சொற்சிக்கனத்திற்காகவோ, தொடை நயத்திற்காகவோ, இசைச் சந்தத்திற்காகவோ இலக்கணப் பிறழ்வுடைய தொடர்களைப் பயன்படுத்தியுள்ளனர் என்பதை உள்ளத்தில் நன்கு பதியவைத்துக் கொள்ளுங்கள்.


தொடக்க நிலையில் உள்ள புலவர்களும் பாவலர்களும் இலக்கண விதிமீறல்களைச் செய்யாது எழுதிப் பழகுவது சாலச் சிறந்தததாகும். 


சரியான தமிழைப் பெற உதவும் ஒரு சில இன்றியமையாத இலக்கணக் கூறுகளை இப்பகுதியிலும், மேலும் நயம் கூட்டப் பயன்படும் சில கூறுகளை இந்நூலின் இறுதியிலும் தந்துள்ளேன். படித்துப் பயன் பெறுக.
வல்லின ஒலிமாற்றம்
தமிழில் உள்ள வல்லின எழுத்துக்கள் ஆறும், தாம் மொழியில் வரும் இடத்திற்கேற்ப ஒலிமாற்றம் கொள்வனவாம். எந்த இடத்தில் எந்த ஒலியொடு வல்லெழுத்து ஒலிக்கும் என்பதைத் தெரிந்துகொள்வது, நாம் ஓரளவு ஒற்றுப் பிழைகளைத் தவிர்க்க உதவும். இக்காரணத்தினால், இங்கு ஒலிமாற்றம் பற்றிய பாடத்தைக் கொஞ்சம் பார்ப்போம்.


வல்லின எழுத்துக்கள் மொழி முதலில், தன்னொற்றின் முன், இன மெல்லினத்தின் முன், பிற இடங்களில் என நான்கு வேறு இடங்களில் தத்தம் இடத்திற்கேற்ப வெவ்வேறாக ஒலிக்கின்றன.


எடுத்துக்காட்டாக, க் எனும் மெய்யெழுத்து, கல் (kal) என்ற சொல்லில் k என வலித்து ஒலிப்பதைப் பாருங்கள். பகல் (pahal) என்ற சொல்லில் அதே ககர மெய்யானது, h என்று உரசொலியாகி ஒலிப்பதைப் பாருங்கள். பங்கு (pangu) என்கையில், ககரம் g என மென்மையாகி ஒலிப்பதைப் பாருங்கள். இதனையே ஒலிமாற்றம் (Allophonism) அல்லது மெய்யொலி மாற்றம் (Allophonism of consonants) அல்லது வல்லொலி மெல்லொலி மாற்றம் (Convertibility of surds and sonants) என்கிறோம்.


குறிப்பு: இங்கு வல்லொலி மெல்லொலி என்று குறிப்பது வல்லின மெல்லின எழுத்துக்களை அல்ல என்பதை நினைவில் கொள்க. வல்லொலி என்பது ஒலிப்பில்லாத் தடையொலியையும் (voiceless stops) (எ-டு: அக்கம் என்கையில் க), மெல்லொலி என்பது ஒலிப்புத் தடையொலியையும் (voiced stops) (எ-டு: அங்கம் என்கையில் க) குறிக்கும். இதைப் போலவே, உரசொலியாகவும் வருடொலியாகவும் இவ்வல்லின எழுத்துக்கள் ஒலிக்கும் இடங்களும் உள்ளன (எ-டு: பகல் என்கையில் க).


கீழே, வல்லின எழுத்துக்கள் ஒலிக்கும் ஒலிகளை, ஆங்கில எழுத்துக்களின் துணைகொண்டு பார்ப்போம்:


க் எனும் வல்லினம் k, g, h என்ற மூன்று ஒலி வேறுபாடுகளில் ஒன்றாய் ஒலிக்கும்.
ச் எனும் வல்லினம் s, ch, j என்ற மூன்று ஒலி வேறுபாடுகளில் ஒன்றாய் ஒலிக்கும்.
ட் எனும் வல்லினம் t, d என்ற இரண்டு ஒலி வேறுபாடுகளில் ஒன்றாய் ஒலிக்கும்.
த் எனும் வல்லினம் th, dh என்ற இரண்டு ஒலி வேறுபாடுகளில் ஒன்றாய் ஒலிக்கும்.
ப் எனும் வல்லினம் p, b என்ற இரண்டு ஒலி வேறுபாடுகளில் ஒன்றாய் ஒலிக்கும்.
ற் எனும் வல்லினம் tr, dr, r என்ற மூன்று ஒலி வேறுபாடுகளில் ஒன்றாய் ஒலிக்கும் (றகரத்தின் ஒலிகள் இக்காலத் தமிழ் மொழி வழக்கின் அடிப்படையில் கொடுக்கப்பட்டுள்ளன).


வல்லினம்
	மொழி முதலில்
	தன்னொற்றின் முன்
	ற் / ட் முன்
	இன மெல்லினத்தின் முன்
	பிற இடங்களில்
	க்
	k
கருவி 
	k
அக்கம்
	k 
கற்க,
வாட்கண்
	g
அங்கம்
	h
அகம், வகை
தண்கடல், எஃகு
	ச்
	s
சாரல் 
	ch
அச்சம்
	ch
பொற்சிலம்பு,
வெட்சி
	j 
ஊஞ்சல்
	s 
பசலை, அசை,
இன்சொல், கஃசு 
	ட்
	-


	t 
அட்ட 
	-
	d 
அண்டம் 
	d 
ஓடம், அடை
	த்
	th 
தடம்
	th 
எத்தனை
	-
	dh 
அந்த 
	dh 
அதன், அஃது
	ப் 
	p  
படல்
	p 
அப்பம் 
	p 
வெற்பு,
கட்புலன்
	b 
அம்பு 
	b 
தபு,
இன்பம் 
	ற் 
	-
	tR 
அற்றம் 
	-
	dR
அன்று
	R 
அறம்,
அஃறிணை 
	

இவ்வொலிமாற்ற விதிகள், தனிச்சொல்லில் மட்டுமல்ல - தொடரில் வரும் சொற்களில் உள்ள எழுத்துக்களுக்கும் பொருந்தும். ஒரு சொற்றொடரில் உள்ள இரு சொற்களை நிறுத்தமின்றித் தொடர்ச்சியொடு படிக்கும்போது இவ்வாறான ஒலிமாற்ற விதிகளைக் கொண்டு படித்துப் பழகுங்கள்.


எடுத்துக்காட்டாக, அவன் படித்தான் என்கையில் மொழி இடையில் வரும் ப, மென்மையாகிச் சொற்களிடையே தொடர்ச்சியோடு ஒலிக்கும். அவனைப் பணித்தான் என்கையில் மொழி இடையில் தன்னொற்றின் முன் வரும் ப, வன்மையாய் நிறுத்தத்தோடு ஒலிக்கும். 


இத்தொடர்ச்சி கொண்டு படித்தல் நம் தமிழ் மொழியில் மட்டுமன்று, பிற மொழிகளிலும் உண்டு என்றறிக. எடுத்துக்காட்டாக, பிரெஞ்சு மொழியில் சொற்களுக்கிடையில் நிறுத்தமின்றித் தொடர்ச்சியொடு படிப்பதை liaison (லியேசன்) என்கிறார்கள். இவ்வாறு படித்தல், மொழியினை இயற்கையான நடையில் படிக்கவும், எளிமையாகவும் சீரான ஆற்றலுடனும் படிக்கவும் உதவுகிறது.


தமிழில் இவ்வாறான ஒலிமாற்றங்கள் இக்காலத்தில் நாம் அவ்வளவாகச் செய்வதில்லை. வீட்டில் முதியவர்கள் இருந்தால், அவர்களது பேச்சு வழக்கினைக் கூர்ந்து கேட்டுப் பாருங்கள். அவர்தம் பேச்சில் இதுபோன்ற வல்லின ஒலிமாற்றங்கள் வருவதைக் காணலாம்.


இவ்விதிகளை உள்ளத்தில் கொண்டு, இவற்றைத் தழுவி நல்ல நூல்களைப் படித்தும், சொற்றொடர்களைச் சொல்லிப் பார்த்தும் பழகுங்கள். இப்பழக்கம், எங்கெங்கு ஒற்று இட வேண்டும், எங்கெங்கு இடக் கூடாது என்பதனை எளிதில் விளங்கச் செய்யும் பயிற்சியாக அமையும்.
புணர்ச்சி
இரு சொற்கள் ஒன்றோடொன்று சேர்வதைப் புணர்ச்சி என்கிறோம். இப்படிப் புணரும் (அல்லது சேரும்) சொற்களுள் முதற்சொல்லை நிலைமொழி என்கிறோம். நிலைமொழியொடு வந்து சேரும் இரண்டாம் சொல்லை வருமொழி என்கிறோம்.

இவ்வாறு புணரும் சொற்களுக்கு இலக்கண விதிகள் கூறுகையில், நிலைமொழி ஈற்றின் முன் வருமொழி முதல் தோன்றும் என்று குறிக்கிறோம். முன் என்ற சொல்லின் மூலம், நிலைமொழியை அடுத்துவரும் சொல்லைக் காட்டுகிறோம் என்பதை உள்ளத்தில் கொள்ளுங்கள் (தளையைப் பற்றிய தலைப்பின்கீழ், நின்ற சீர் முன் வந்த சீர் என்று படித்ததை ஒப்பு நோக்கிக் கொள்ளுங்கள்).


இப்படிப் புணரும் நிலைமொழியும் வருமொழியும் சில சமயங்களில் எந்த மாற்றமும் இல்லாமல் புணர்கின்றன. இவ்வாறு புணர்வதை இயல்பு புணர்ச்சி என்கிறோம்.
(எ-டு)
நான்கு + மரங்கள் = நான்கு மரங்கள்
கோதை + வந்தாள் = கோதை வந்தாள்


இவ்விடங்களில் நிலைமொழியும் வருமொழியும் எந்தவித மாற்றமுமின்றிப் புணர்வதைப் பாருங்கள்.


சில சமயங்களில் சொற்கள், மாற்றங்களொடு புணர்கின்றன. இவ்வாறு புணர்வதை விகாரப் புணர்ச்சி என்கிறோம். தோன்றல், திரிதல், கெடுதல் என்ற மூன்று விகாரங்களுடன் புணர்ச்சிகள் அமையலாம். 
(எ-டு)
தோன்றல்:        வாய் + பேச்சு = வாய்ப்பேச்சு 
திரிதல்:        மண் + குடம் = மட்குடம் 
கெடுதல்:        மரம் + வேர் = மரவேர்


இவ்வாறு மூவகைகளில் வரும் பலவகை விகாரப் புணர்ச்சிகளில், இன்றியமையாத சிலவற்றை மட்டும் இப்பகுதியில் காண்போம். மேலும் புணர்ச்சி இலக்கண விதிகளை இந்நூலின் இறுதியில் பார்க்கலாம். 
வல்லினம் மிகும் / மிகா இடங்கள்
செய்யுள் எழுதும்போது ஒற்றுக்கள் அசையைத் தீர்மானிப்பதால், வல்லினம் மிகும் / மிகா இடங்கள் பற்றிய புரிதல் இன்றியமையாத ஒன்றாகிறது.  
மெய்யெழுத்தில் முடியும் சொற்கள் 
பெயர்ச்சொல்லின் இறுதியில் வரும் மெய்யெழுத்துக்களுள் ய், ர், ழ் - இம்மூன்றுக்கு[6] முன் மட்டுமே வல்லினம் மிக முடியும். வேறு எந்த மெய்யீற்றின் பின்னும் வல்லினம் மிகாது. இம்மூன்று எழுத்துக்களின் முன் வல்லினம் மிகுந்தே ஆக வேண்டும் என்பது விதி அன்று என்றாலும், நம்மை நாமே சரி பார்த்துக் கொள்ள அவ்வப்போது இவ்வறிவு உதவும்.


பாய்ப் படுக்கை (ஓலைப் பாயால் ஆன படுக்கை
- மூன்றாம் வேற்றுமை உருபும் பயனும் உடன் தொக்க தொகை)
ஊர்ப்பெரியவர் (ஊருக்குப் பெரியவர் - நான்காம் வேற்றுமைத் தொகை)
கூழ்ப்பானை (கூழைக் கொண்ட பானை
- இரண்டாம் வேற்றுமை உருபும் பயனும் உடன் தொக்க தொகை)
கூழ் குடித்தான் (கூழைக் குடித்தான் - இரண்டாம் வேற்றுமைத்  தொகை)
ஊர் பெரியது (எழுவாய்த் தொடர்)
பாய் பின்னினான் (பாயைப் பின்னினான் - இரண்டாம் வேற்றுமைத்  தொகை)
சுட்டுப் பெயர்
அ இ உ எ எனும் சுட்டுக்களின் முன், வல்லினம் மிகும்.
அ + சான்று = அச்சான்று
இ + திசை = இத்திசை 
உ + கண் = உக்கண்
எ + பொருள் = எப்பொருள்


அந்த, இந்த, எந்த, அப்படி, இப்படி, எப்படி, என்னும் சொற்களின் முன் வல்லினம் மிகும்.
அந்தத் தோட்டம்
அப்படிக் கூறினான்

அங்கு, இங்கு, எங்கு என்னும் சுட்டுச் சொற்களின் முன் வல்லினம் மிகும். இக்காலத்தில் மிகாது எழுதும் வழக்கமும் உள்ளது.
அங்குப் பார்
அங்கு பார்


அத்தனை, இத்தனை, எத்தனை என்னும் சொற்களுக்கு முன் மிகாது.
அத்தனை பழங்கள்
எத்தனை காய்கள்


அது, இது, அவை, இவை என்னும் சுட்டுச் சொற்களின் முன் மிகாது.
அவை சென்றன
இவை செய்தன
அது பறந்தது
இது கடித்தது


எது, யாது என்னும் வினாச்சொற்களின் முன் மிகாது.
எது பறந்தது
யாது தந்தார்
சிறப்புப் பெயர் விதிகள் 
ஓரெழுத்து ஒருமொழி 
ஓரெழுத்து ஒருமொழி அல்லது ஓரெழுத்துச் சொற்களின் முன் எல்லா இடங்களிலும் வல்லினம் மிகும்.


எழுவாய்த்தொடர்:
ஈப் பறக்கும்.
தீச் சுடும்.
கோக் கண்டான்.
பூத் திறக்கும்.


வேற்றுமை:
தை + பாவை = தைப்பாவை
தீ + சுடர் = தீச்சுடர்


கை, மை, பை போன்ற ஐகார ஓரெழுத்து ஒரு மொழிகளில், பிறவிதிகளின்படி வல்லினம் மிகுந்தும் மிகாமலும் வரும். ஐகார ஓரெழுத்து ஒருமொழி, தனிக்குறில் முன் நின்ற யகர மெய்யை ஒத்த ஒலியைப் பெறுவதே இதற்குக் காரணமாகும். கை சிறியது என்ற தொடர் மெய் பெரியது என்ற தொடரோடு ஒத்து ஒலிப்பதை நோக்குக.


கை தொழுதான் (கையால் தொழுதான் - மூன்றாம் வேற்றுமைத்தொகை)
கைத்தடி (கைக்குத் தடி - நான்காம் வேற்றுமைத்தொகை)


தொல்காப்பிய மரபின்படி, ஆ, மா (விலங்கு) ஆகியவற்றின் முன் வல்லினம் மிகாது.
ஆகார ஈற்றுப் பெயர்
ஆகார ஈற்றுப் பெயர்களின் முன் எப்பொழுதும் வல்லினம் மிகும்.


நிலாப் பெரிது (அல்வழி - எழுவாய்த்தொடர்)
கனாக் கண்டேன் (இரண்டாம் வேற்றுமைத்தொகை)
சுறாத் தோல் (ஆறாம் வேற்றுமைத்தொகை)
இராப் பொழுது (அல்வழி - இருபெயரொட்டுப் பண்புத்தொகை)


ஆகார ஈற்றுப் பெயர்கள் பொதுவாக ஒரு தனிக்குறிலையும், அதனைத் தொடர்ந்து மெய் ஏறிய ஆகாரமும் கொண்டு அமைகின்றன. இவை ஈற்று ஆகாரம் அகரமாகக் குறுகி, வகர உடன்படு மெய்யோடு உகரம் பெற்று, உகர ஈற்றுப் பெயர்களாகவும் மாறலாம். இவ்வாறு வருகையில், பிற விதிகளுக்கு உட்பட்டு வல்லினம் மிக்கும் மிகாமலும் புணர்கின்றன.


நிலவு பெரிது (அல்வழி - எழுவாய்த்தொடர்)
கனவு கண்டேன் (இரண்டாம் வேற்றுமைத்தொகை)
சுறவுத் தோல் (ஆறாம் வேற்றுமைத்தொகை)
இரவுப் பொழுது (அல்வழி - இருபெயரொட்டுப் பண்புத்தொகை)
உகர ஈற்றுப் பெயர்கள் 
வன்றொடர்க் குற்றியலுகர ஈற்றுப் பெயர் முன், உம்மைத்தொகை தவிர்த்த எல்லா இடங்களிலும் (அல்வழியிலும் வேற்றுமையிலும்) வல்லினம் மிகும். உம்மைத் தொகைகளிலும், உயர்திணைப் பெயர்ச்சொற்கள் முன்னும் மிகாது.

வாத்துப் பறக்கும் (அல்வழி - எழுவாய்த்தொடர்)
பாட்டுப் பாடு (இரண்டாம் வேற்றுமைத்தொகை)
பாக்குத் தோல் (ஆறாம் வேற்றுமைத்தொகை)
வைப்புக் கணக்கு (அல்வழி - இருபெயரொட்டுப் பண்புத்தொகை)
பாக்கு தென்னை (அல்வழி - உம்மைத்தொகை, பாக்கும் தென்னையும்)
பட்டு சென்றாள் (அல்வழி - எழுவாய்த்தொடர்)
கிட்டு கண்டேன் (இரண்டாம் வேற்றுமைத்தொகை)


இடை / உயிர் / ஆய்தத்தொடர்க் குற்றியலுகர ஈற்றுப் பெயர் முன், வேற்றுமையில் வல்லினம் மிகாது என்பது தொல்காப்பிய உரையாசிரியர்களின் கருத்தாகும்.


இயல்பு புணர்ச்சி 
தெள்கு கால் 
வரகு கதிர் 
மரபு கவிதை
பட்டாசு கடை
எஃகு கூர்மை


இவற்றை மறுத்து, இவ்விடங்களில் பிற விதிகளின்படி, வல்லினம் மிக்கும் மிகாமலும் வரும் என்பாரும் உளர் (எ-டு: இயல்புப் புணர்ச்சி, மரபுக் கவிதை, பட்டாசுக் கடை).


அல்வழிக்கு, அடுத்து வரும் பகுதிகளில் பார்க்கப் போகும் விதிகளைப் பின்பற்றவும்.


நெடிற்றொடர் / மென்றொடர்க் குற்றியலுகர ஈற்றுப் பெயர், முற்றியலுகர ஈற்றுப் பெயர் ஆகியவற்றின் முன், வேற்றுமையிலும் அல்வழியிலும் வல்லினம் மிக்கும் மிகாமலும் வரலாம்.


காசுக் கடை
பாகு காய்ச்சு. (இரண்டாம் வேற்றுமைத்தொகை)  
குரங்குக் குட்டி (ஆறாம் வேற்றுமைத்தொகை)
கற்கண்டு சுவைத்துப் பார். (இரண்டாம் வேற்றுமைத்தொகை)  


வேற்றுமைக்கும் அல்வழிக்கும், அடுத்து வரும் பகுதிகளில் பார்க்கப் போகும் விதிகளைப் பின்பற்றவும்.


குறிப்பு: நெடில், உயிர்த்தொடருள், டு, று ஈற்றுச் சொற்கள், வேற்றுமையில் ஈற்றெழுத்தின் வல்லின ஒற்று இரட்டித்து, வன்றொடர்க் குற்றியலுகரமாகி, வல்லினம் மிக்குப் புணர்கின்றன (ஆறு என்ற எண்ணுப்பெயர் மட்டும் இதற்கு விதிவிலக்கு).


வீடு => வீட்டுக் கதவு
ஆறு => ஆற்றுப் படுகை
கரடு => கரட்டுக் காளை
மிடறு => மிடற்றுத் தளை
ஈரோடு => ஈரோட்டுப் பெரியார்
‘கள்’ எனும் பன்மை விகுதி
கள் எனும் பன்மை விகுதி ஏற்கும்போதும், பெயர்ச்சொற்கள் ஒற்று மிக்கும் மிகாமல் புணரலாம். இதற்கான விதிகளைக் காண்போம்.


ஐகாரம், ஐகார உயிர்மெய் தவிர்த்த பிற ஓரெழுத்து ஒருமொழிச் சொற்கள், பன்மை விகுதி ஏற்கையில் ககர ஒற்று மிகும். ஐகார ஓரெழுத்து ஒருமொழியின் முன் மிகாது.


ஈ - ஈக்கள்
பூ - பூக்கள்
கை - கைகள்
பை - பைகள்


ஆகார ஈற்றுச் சொற்களில் மிகும்.


நிலா - நிலாக்கள் 
அம்மா - அம்மாக்கள் 


பண்டை மரபின்படி, வன்றொடர்க் குற்றியலுகர ஈற்றுச் சொற்களில் மிகும். எனினும் இக்காலத்தே, மிகாது எழுதுவதே பெரும்பான்மை ஆகிவிட்டது.


எழுத்து - எழுத்துக்கள் - எழுத்துகள்
வாய்ப்பு - வாய்ப்புக்கள் - வாய்ப்புகள்
வெற்பு - வெற்புக்கள் - வெற்புகள்


உகர ஈற்றுக் குறிலிணையை (தனிக்குறில் முன் உகரம் ஏறிய மெய்) அடுத்து ஒற்று மிகும்.


வடு - வடுக்கள் 
கொசு - கொசுக்கள்
உரு - உருக்கள் 
புழு - புழுக்கள்


தனிக்குறில் முன் ல், ள் ஈறு கொண்ட சொற்கள், இம்மெய்கள் முறையே ற், ட் ஆகத் திரிந்து கள் விகுதி புணரும்.


கல் - கற்கள்
புல் - புற்கள்  
புள் - புட்கள் 
முள் - முட்கள் 


மகர ஈற்றுச் சொற்களில், மகரம் ஙகரமாகிக் கள் விகுதி புணரும் (மகரம் கெட்டு, மெல்லினம் மிகும்).


மரம் - மரங்கள்
காலம் - காலங்கள் 


பிற இடங்களில், வல்லினம் மிகாது கள் விகுதி புணரும்.
வழிகள்
மரபுகள்
காசுகள்
நண்டுகள்
சார்புகள்
தேர்வுகள்
	மெய்கள்
கைகள்
கண்கள்
கால்கள்
தாள்கள்
பொருள்கள்
	பாய்கள்
ஊர்கள்
கூழ்கள்
	

மரபு தழுவி, சில லகர ளகர ஈற்றுச் சொற்கள், ஈற்று மெய் றகர டகரங்களாகிக் கள் விகுதி ஏற்கும்.


ஆட்கள்
நாட்கள்
பொருட்கள்
எழுவாய் / விளித் தொடர்கள் 
மேற்சொன்ன சிறப்புப் பெயர் விதிகள் தவிர்த்த பிற எழுவாய்த் தொடர்களில் (முதல் வேற்றுமை) பொதுவாக வல்லினம் மிகுவதில்லை.


கண்ணன் படித்தான்.
காளை சென்றது.
இனிமை தோன்றும்.


விளித்தொடரில் மிகாது.


கண்ணா படி.
தோழீ கேள்.
கனவே போ.


வேற்றுமை
வேற்றுமை விரி 
இரண்டாம் (ஐ  உருபு), நான்காம் (கு  உருபு) வேற்றுமை விரிகளில் வல்லினம் மிகும்.


இரண்டாம் வேற்றுமை (ஐ  உருபு):
பொருளைத் தேடினான்
தமிழைக் கற்றார்
கதையைச் சொன்னார்
பாயைச் சுருட்டு
	இனிமையைக் கொள்
ஆற்றைத் தேக்கினாள்
பூட்டைப் போடு
பூவைத் தொடுத்தான்.
	

நான்காம் வேற்றுமை (கு  உருபு):
ஊருக்குச் சென்றான்
அனுப்புவதற்குச் சரிபார்
கூலிக்குக் காசு
	தமிழுக்குப் பணி
சேய்க்குக் குளியல்
சான்றோருக்குப் படையல்
	

பிற வேற்றுமைகளில், பொதுவாக மிகாது (மேலே சொல்லப்பட்ட சிறப்புப் பெயர் விதிகளுக்குரிய இடங்களில் மிகும்).


மூன்றாம் வேற்றுமை (ஆல், ஒடு உருபுகள்):
உளியால் பிளவு
வாயால் பேசினான்.
கையால் தொழுதான்.
	கண்ணனொடு சென்றான்.
வேலொடு தோன்றினான்.
தாயொடு மூவர்.
	

ஐந்தாம் வேற்றுமை (இன்  உருபு):
வாயின் பாட்டு 
மழையின் துளி 
பனியின் காலம்
	காளையின் பின்
முருகனின் பின்
	

ஆறாம் வேற்றுமை (அது  உருபு):
ஆமையது கால்
இஞ்சியது தோல்
கடலது தண்மை 
	கோதையது கண்
மனிதனது கை
	

ஏழாம் வேற்றுமை (கண்  உருபு):
குகைக்கண் புலி
பெரியோர்க்கண் சால்பு
ஊரில் வாழ்ந்தான்.
	மலையின்கண் பாம்பு
கடற்கண் சுறா
மாலையில் வந்தான்.
	வேற்றுமைத்தொகை 
எந்த வேற்றுமைத் தொகையிலும், நிலைமொழியில் உயர்திணைப் பெயர்ச்சொல் விகுதி கெடாமல் இருப்பின், வல்லினம் மிகாது.
இரண்டாம் வேற்றுமை (ஐ):        சுப்பு பார்த்தேன் (சுப்பு என்பானைப் பார்த்தேன்)
நான்காம் வேற்றுமை (கு):                அரசர் திறை (அரசருக்குத் திறை)
ஐந்தாம் வேற்றுமை (இன்):        கோதை கடிதம் (கோதையின் கடிதம்)
ஆறாம் வேற்றுமை (அது):                தாய் தமிழ் (தாயது தமிழ்)
ஏழாம் வேற்றுமை (கண்):                சான்றோர் பண்பு (சான்றோர்க்கண் பண்பு)


நிலைமொழியில் உயர்திணைப் பெயர்ச்சொல் விகுதி கெட்டு வரின், வல்லினம் மிகும்.
அரசத் திறை (நான்காம் வேற்றுமை - அரசருக்குத் திறை)
மனிதக் கால் (ஆறாம் வேற்றுமை - மனிதனது கால்)


வேற்றுமைத் தொகையில், வருமொழி பெயர்ச்சொல்லாய் இருப்பின், வல்லினம் மிகும்.
மூன்றாம் வேற்றுமை (ஆல்):        கத்திக் குத்து (கத்தியால் குத்து)
நான்காம் வேற்றுமை (கு):                கூலிக் காசு (கூலிக்கு காசு)
ஐந்தாம் வேற்றுமை (இன்):        அருவித் தண்ணீர் (அருவியின் தண்ணீர்)
ஆறாம் வேற்றுமை (அது):                இஞ்சித் தோல் (இஞ்சியது தோல்)
ஆறாம் வேற்றுமை (அது):                மரப்பட்டை (மரத்தின் பட்டை)
ஆறாம் வேற்றுமை (அது):                ஆற்றுப் படுகை (ஆற்றின் படுகை)
ஏழாம் வேற்றுமை (கண்):                குகைப் புலி (குகைக்கண் புலி)


வருமொழி வினைச்சொல்லாய் வரின், பொதுவாக வல்லினம் மிகாது (மேலே சொல்லப்பட்ட சிறப்புப் பெயர் விதிகளுக்குரிய இடங்களில் மிகும்).
இரண்டாம் வேற்றுமை (ஐ):        குரங்கு பிடித்தான் (குரங்கைப் பிடித்தான்)
மூன்றாம் வேற்றுமை (ஆல்):        வாய் பேசினான் (வாயால் பேசினான்)
நான்காம் வேற்றுமை (கு):                அடகு கொடுத்தான் (அடகுக்குக் கொடுத்தான்)
நான்காம் வேற்றுமை (கு):                ஊர் சென்றான் (ஊருக்குச் சென்றான்)
ஐந்தாம் வேற்றுமை (இன்):        வரை பாய்ந்தான் (வரையின் பாய்ந்தான்)
ஏழாம் வேற்றுமை (கண்):                காடு தங்கினான் (காட்டில் தங்கினான்)
ஆறாம் வேற்றுமையின் முன் வினைச்சொல் வருவதில்லை.


வேற்றுமை உருபும் பயனும் உடன்தொக்க தொகைகளின் முன் வல்லினம் மிகும். இரண்டாம் (ஐ), மூன்றாம் (ஆல்), நான்காம் (கு), ஐந்தாம் (இன்), ஏழாம் (கண்) வேற்றுமைகளில் உருபொடு பயனும் தொக்கு வரும் இடங்களுக்கான எடுத்துக்காட்டுக்கள்:
இரண்டாம் வேற்றுமை (ஐ):        தண்ணீரை நிரப்பும் பானை = தண்ணீர்ப்பானை
மூன்றாம் வேற்றுமை (ஆல்):        மரத்தால் ஆன பலகை = மரப்பலகை
நான்காம் வேற்றுமை (கு):                சட்டைக்கு உரிய துணி = சட்டைத்துணி
ஐந்தாம் வேற்றுமை (இன்):        விழியிலிருந்து வடியும் புனல் = விழிப்புனல்
ஏழாம் வேற்றுமை (கண்):                மலையின்கண் வாழும் பாம்பு = மலைப்பாம்பு
தொகுப்பு
வேற்றுமைத் தொகைகளில் வல்லினம் மிகும் மிகா விதிகளைக் கீழுள்ள அட்டவணையில் பாருங்கள்.
         * வேற்றுமை விரிகளில், இரண்டாம், நான்காம் வேற்றுமையில் மட்டுமே மிகும்.
         * எந்த வேற்றுமைத் தொகையிலும், நிலைமொழியில் உயர்திணைப் பெயர்ச்சொல் விகுதி கெடாமல் இருப்பின், வல்லினம் மிகாது. நிலைமொழியில் உயர்திணைப் பெயர்ச்சொல் விகுதி கெட்டு வரின், வல்லினம் மிகும்.
         * வேற்றுமைத் தொகையில், வருமொழி பெயர்ச்சொல்லாய் இருப்பின், வல்லினம் மிகும். வருமொழி வினைச்சொல்லாய் வரின், பொதுவாக வல்லினம் மிகாது.
         * வேற்றுமை உருபும் பயனும் உடன்தொக்க தொகைகளின் முன் வல்லினம் மிகும். 
         * ஆ, மா, ஐகாரம் ஆகியவை தவிர்த்த ஓரெழுத்து ஒருமொழியில் எப்பொழுதும் வல்லினம் மிகும்.
         * ஆகார ஈற்றுப் பெயர்களில் எப்பொழுதும் வல்லினம் மிகும்.
         * வன்றொடர்க் குற்றியலுகரத்தின் முன்னும் எப்பொழுதும் வல்லினம் மிகும் என்பதையும் கவனியுங்கள்.
         * ய், ர், ழ் தவிர்த்த பிற மெய் எழுத்துக்களின் முன் வல்லினம் எப்போதும் மிகாது[7] என்பதையும் கவனியுங்கள்.


இனி, வேற்றுமை விரிகள் தொகைகளை மாறுகையும், எவ்வாறான மாற்றம் பெறுகின்றன என்று சுருக்கமாகப் பார்ப்போம்:
வேற்றுமை
	வேற்றுமை விரி
	வேற்றுமைத்தொகை
	முதல் / எழுவாய் / subjective 
	பொதுவாக வல்லினம் மிகாது.
கண்ணன் படித்தான்.
காளை சென்றது.
இனிமை தோன்றும்.
பாட்டுக் கேட்டது.
பூப்பூத்தது.
ஆ சென்றது.
	-
	இரண்டாம் / objective 
	எப்பொழுதும் வல்லினம் மிகும்.
பாயைச் சுருட்டு
இனிமையைக் கொள்
ஆற்றைத் தேக்கினாள்
பூட்டைப் போடு
பூவைத் தொடுத்தான்




கிட்டைப் பார்த்தேன்.
	பொதுவாக வல்லினம் மிகாது.
=> பாய் சுருட்டு.
=> இனிமை கொள்.
=> ஆறு தேக்கினாள்.
=> பூட்டுப் போடு.
=> பூத்தொடுத்தான்.


உயர்திணைப் பெயரில் மிகாது.
=> கிட்டு பார்த்தேன்.
	மூன்றாம் / Instrumental
	எப்பொழுதும் வல்லினம் மிகாது.


உளியால் பிளவு
வாயால் பேசினான்.
கையால் தொழுதான்.
கண்ணனொடு சென்றான்.
வேலொடு தோன்றினான்.
	வருமொழி பெயரெனில் மிகும்; வினையெனில், பொதுவாக மிகாது.
=> உளிப் பிளவு 
=> வாய் பேசினான்.
=> கை தொழுதான்.
-
-
	நான்காம் / Dative
	எப்பொழுதும் வல்லினம் மிகும்.
கூலிக்குக் காசு
தமிழுக்குப் பணி
சேய்க்குக் குளியல்




சான்றோருக்குப் படையல்
	பொதுவாக வல்லினம் மிகும்.
=> கூலிக் காசு
=> தமிழ்ப் பணி
=> சேய்க் குளியல் 


உயர்திணைப் பெயரில் மிகாது.
=> சான்றோர் படையல்
	ஐந்தாம் / Ablative
	எப்பொழுதும் வல்லினம் மிகாது.
காளையின் பின்
வாயின் பாட்டு 
மழையின் துளி 
பனியின் காலம்




முருகனின் பின்  
	பொதுவாக வல்லினம் மிகும்.


=> காளைப் பின்
=> வாய்ப் பாட்டு  
=> மழைத் துளி 
=> பனிக் காலம்


உயர்திணைப் பெயரில் மிகாது.
=> முருகன் பின்
	ஆறாம் / Genitive
	எப்பொழுதும் வல்லினம் மிகாது.
கோதையது கண்
மனிதனது கை
மனிதனது கை
ஆமையது கால்
இஞ்சியது தோல்
கடலது தண்மை 
	ஈறுகெடாத உயர்திணைப் பெயரில் மட்டும் மிகாது.
=> கோதை கண்
=> மனிதன் கை
=> மனிதக் கை
=> ஆமைக் கால்
=> இஞ்சித் தோல்
=> கடல் தண்மை 
	ஏழாம் / Locative
	எப்பொழுதும் வல்லினம் மிகாது.
குகைக்கண்[8] புலி
மலையின்கண் பாம்பு
கடற்கண் சுறா




பெரியோர்க்கண் சால்பு
	பொதுவாக வல்லினம் மிகும்.


=> குகைப் புலி
=> மலைப் பாம்பு 
=> கடல் சுறா / கடற் சுறா


உயர்திணைப் பெயரில் மிகாது.
=> பெரியோர் சால்பு 
	விளி / Vocative
	எப்பொழுதும் வல்லினம் மிகாது.
கண்ணா பார்.
கிளியே வா.
	-
	வினையெச்சம்
வினையெச்சத் தொடரில் வல்லினம் மிகா இடங்கள்:
         1. ண்டு, ந்து, ன்று என முடியும் மென்தொடர்க் குற்றியலுகர ஈற்று வினையெச்சத்தின் முன்.
         2. ய்து என முடியும் இடைத்தொடர்க் குற்றியலுகர ஈற்று வினையெச்சத்தின் முன்.
         3. வந்த, கண்ட, சொன்ன, வரும் என்பன போன்ற பெயரெச்சங்களொடு படி, ஆறு என்னும் சொற்கள் சேர்ந்து வரும் வினையெச்சச் சொற்களின் முன்.


வந்து சென்றன
நின்று செய்
செய்து முடி
நன்கு செய் (குறிப்பு வினையெச்சம்)
நன்று செய்தான் (குறிப்பு வினையெச்சம்)
வரும்படி கூறினான் 
கண்டவாறு சொன்னான் 


மேற் சொன்னவை தவிர்த்த பிற வினையெச்சங்களின் முன் வல்லினம் மிகும்:
புக்குப் பிடி (வன்றொடர்க்குற்றியலுகர ஈற்று வினையெச்சம்)
படிப்பதாய்ச் சொன்னான்
போய்ச் சேர்
பதிவிறக்கிப் பயன்படுத்து
நிறையப் பேசுவான் (குறிப்பு வினையெச்சம்)
விரைவாய்ப் பேசினார் (குறிப்பு வினையெச்சம்)


வினையெச்சத் தொடரின் இடையில் பெயர்ச்சொல் வரினும், மேற் சொன்ன விதிகள் பொருந்தும்.
போய் + கூட்டில் + சேர் = போய்க் கூட்டில் சேர்
பதிவிறக்கி + பயன்பாட்டை + பயன்படுத்து = பதிவிறக்கிப் பயன்பாட்டைப் பயன்படுத்து
பெயரெச்சம்
அகர ஈற்றுப் பெயரெச்சங்களின் முன் வல்லினம் மிகாது.
வந்த பையன் (தெரிநிலைப் பெயரெச்சம்)


குறிப்புப் பெயரெச்சங்களின் முன் வல்லினம் மிகாது (இக்காலத்தில், குறிப்புப் பெயரெச்சங்கள் பெயரடைகள் - Adjectives என வழங்கப்படுகின்றன)
பெரிய தெரு
நல்ல பையன்


வரும், வந்த, கண்ட, சொன்ன என்பன போன்ற பெயரெச்சங்களொடு படி, ஆறு என்னும் சொற்கள் சேரும்போது வல்லினம் மிகாது. புணர்ந்தபின் வரும் வினையெச்சத்தின் முன்னும் மிகாது.
கண்டபடி 
சொன்னபடி 
கண்டவாறு 
சொன்னவாறு 
வரும்படி 
வருமாறு 


ஈறு கெடாத எதிர்மறைப் பெயரெச்சத்தின் முன் வரும் வல்லினம் மிகாது.
செல்லாத காசு

ஈறுகெட்ட எதிர்மறைப்பெயரெச்சத்தின் முன் வல்லினம் மிகும்.
செல்லாக் காசு
வளையாச் செங்கோல்


"எல்லா", “அனைத்து” என்னும் சொற்கள் முன் வல்லினம் மிகும்.
எல்லாப் பயன்பாடுகளும்
அனைத்துக் கோப்புக்களும் 
பண்புத்தொகை
பண்புத்தொகைகளில் “மை” ஈறு கெட்ட பின், நிலைமொழி ஈற்றில் ய், ர், ழ் என்பவற்றுள் ஒரு மெய்யெழுத்து இருந்தால், வல்லினம் மிகும்.
பொய்மை + பொருள் = பொய்ப்பொருள் 
மென்மை + பொருள் = மென்பொருள்


இருபெயரொட்டுப் பண்புத்தொகையில் வல்லினம் மிகும்.
(நிலைமொழியில் சிறப்புப் பெயரும் வருமொழியில் பொதுப்பெயருமாகச் சேர்ந்து வரும்போது, இடையில் ஆகிய என்ற பண்பு உருபு மறைந்து வரும். இதுவே இருபெயரொட்டுப் பண்புத்தொகை எனப்படும்.)
மார்கழித் திங்கள் 
வெள்ளிக் கிழமை
தாமரைப்பூ 
வைப்புக் கணக்கு
விலங்குக் கூட்டம்
எண்ணுப்பெயர்கள் 
எட்டு, பத்து எனும் வன்றொடர்க் குற்றியலுகர ஈற்று எண்ணுப்பெயர்கள் தவிர்த்த பிற எண்ணுப் பெயர்களின் முன் வல்லினம் மிகாது.
எட்டுத்தொகை 
பத்துப்பாட்டுக்கள்
மூன்று பாட்டுக்கள் 
ஆறு பாட்டுக்கள் 
ஏழு பாட்டுக்கள்  
முந்நூறு பாட்டுக்கள் 


மூ எனும் மூன்றினைக் குறிக்கும் எண்ணுப் பெயரடை, குறிலாகி மு என வரும் இடம் தவிர்த்த பிற எண்ணுப் பெயரடைகள் முன் வல்லினம் மிகாது.
முத்தொழில்
ஒரு பாடல், இரு கண்கள், அறு படைவீடுகள், எண் திசை
பிற விதிகள்


தனிக்குறில் முன் நின்ற முற்றியலுகர ஈற்றுச் சொற்களின் முன், பொதுவாக வல்லினம் மிகும் (வல்லினம் ஏறிய உகர ஈறு கொண்ட முற்றுகரச் சொல் வரும் எழுவாய்த் தொடர்களில் மிகாது).
திருக்குறள்
பொதுத்துளி
கருப்பொருள் 
உருத் தெரிந்தது.
பளுப் பெரியது.
மடு சிறியது.
மது கசக்குமா?
பசு தின்றது.


சால, தவ, மிக என்னும் அகர ஈற்று உரிச்சொற்களின் முன் வல்லினம் மிகும். பிற உரிச்சொற்களின் முன் மிகா.
சாலப் பேசினான்
தவப் பெரிது
மிகப் பழையது
நனி தின்றான்
நளிர் சடை
மாதர் பிறை


இரட்டைக்கிளவியிலும் அடுக்குத்தொடரிலும் வல்லினம் மிகாது
பரபரப்பு (பிரித்தால் பொருள் தராத இரட்டைக்கிளவி)
சலசல (பிரித்தாலும் நீர் ஓடும் ஒலியைக் குறிக்கும் ஒலிக்குறிப்பு) 
பாம்பு பாம்பு (அடுக்குத்தொடர்)


வினைத்தொகையில் வல்லினம் மிகாது
விரிசுடர்
பாய்புலி
தாவு புலி
மேவு சுடர்
கொஞ்சு தமிழ்
கொட்டு பறை (வன்றொடர்க் குற்றியலுகர ஈற்று வினை என்றாலும் மிகாது)


உம்மைத் தொகையில் வல்லினம் மிகாது.
காய் கனி (காயும் கனியும்)
தாய் தந்தை (தாயும் தந்தையும்)
என்பு தோல் (என்பும் தோலும்)


வன்றொடர்க் குற்றியலுகர ஈற்றுப் பெயர் என்றாலும், உம்மைத்தொகைகளில் வல்லினம் மிகாது.
பாக்கு தென்னை (பாக்கும் தென்னையும்)


வியங்கோள் வினைமுற்றுக்கு முன் வல்லினம் மிகாது.
கற்க கசடற
வாழ்க தமிழ்
குற்றுகர - உயிர்ப் புணர்ச்சி
“உயிர்வரின் உக்குறள் மெய் விட்டோடும்” என்ற நன்னூல் விதி நம்மில் பலரும் அறிந்ததே. குற்றியலுகரம் - அதாவது சொல்லின் இறுதியில் அமையும் கு, சு, டு, து, பு, று என்னும் வல்லின மெய் மீதேறிய உகரம், அதற்கான ஒரு மாத்திரை அளவிலிருந்து குறைந்து அரை மாத்திரை அளவே ஒலிக்கும் என்பதை முன்பே பார்த்தோம். இவ்வாறு குற்றியலுகர இறுதியில் அமையும் சொற்கள் தம்முன் உயிர் எழுத்து வந்தால், உகரம் கெட்டு மெய் எழுத்தை மட்டும் கொண்டு வருமொழியில் வரும் உயிருடன் புணரும்.


(எ-டு)
வந்து + இருந்தான் => வந்த் + இருந்தான் => வந்திருந்தான் 
கொடு + ஆர்த்து => கொட் + ஆர்த்து => கொடார்த்து 
கொட்டு + உரல் => கொட்ட் + உரல் => கொட்டுரல் 
சீர் கெடுதல்
பாக்கள் எழுதும்போது குற்றியலுகரத்தின் முன் உயிர் வரும் இடங்களை உள்ளத்தில் கொண்டு எழுதுங்கள். உகரமும் உயிரும் அடுத்தடுத்து வரும் இடங்களில், அவை புணர்ந்தே ஒலிக்கின்றன. இவ்வாறான புணர்ச்சி ஏற்படும் இடங்களில் நின்ற சீர் ஓரசையாக மாறி, செய்யுளின் சீர் கெட்டுவிட வாய்ப்புள்ளது. ஆகவே, உகரமும் உயிரும், முறையே அடுத்தடுத்த சீர்களின் ஈற்றிலும் முதலிலும் வருகையில், அவ்விரு எழுத்துக்களையும் புணர்த்து எழுதி அலகிட்டுப் பாருங்கள்.


(எ-டு) “வந்து அணைத்து” என்பதைத் தேமா புளிமா என்று நினைத்து எழுதுவோம். ஆனால், நிலைமொழி ஈற்றுக் குற்றுகரம் வருமொழியில் உள்ள “அ”வுடன் புணர்ந்து “வந்தணைத்து” என ஒரே மூன்றசைச் சீராக மாறும் (அல்லது நின்ற சீர் ஓரசைச் சீராக மாற்றம் கொண்டுவிடும்). இதனால் செய்யுளின் சீர் கெட்டு, அடி தளை இலக்கணங்கள் கெட வாய்ப்புள்ளது. பா எழுதுகையில் இவ்வாறான இடங்களில் கவனம் கொண்டு எழுத வேண்டும்.


வருமொழி முதலில் உயிர் அல்லாது மெய்யெழுத்து இருந்தால், இந்தப் பிழை வராது. (எ-டு) “வந்து நடந்து” என்கையில் இயல்பாகப் புணர்வதால், இங்கு நம் பாவில் சீர் கெடுவதில்லை.
தளை கெடுதல் 
இன்னும் சில இடங்களில் (குறிப்பாக வெண்பாக்களில்), சீர் விதிகள் கெடாது வரினும், குற்றுகரப் புணர்ச்சியினால் தளை கெட்டுவிடும் வாய்ப்புள்ளது. இங்கும், உகரமும் உயிரும், முறையே அடுத்தடுத்த சீர்களின் ஈற்றிலும் முதலிலும் வருகையில், அவ்விரு எழுத்துக்களையும் புணர்த்து எழுதி அலகிட்டுப் பாருங்கள்.


(எ-டு) “வந்தது ஏற்றான்“ - இங்கு விளம் முன் நேர் என்றெண்ணி வெண்பா அமைத்திருப்போம். ஆனால், “வந்த தேற்றான்“ என்று மா முன் நேராக மாறி, வெண்டளை பிறழ்ந்து விடும் என்பதை உள்ளத்தில் கொள்ளவும்.
உடம்படுமெய்
இரு சொற்கள் புணரும்போது, நிலைமொழியின் ஈற்றில் உயிரெழுத்து நிற்க, வருமொழியில் இன்னொரு உயிரெழுத்து வருமாயின், இச்சொற்கள் புணரும்போது இடையில் ய், வ் ஆகிய மெய்யெழுத்துக்களுள் ஒன்றைப் பெற்றுப் புணர்கின்றன. இம்மெய்யெழுத்துக்களே உடன்படுமெய் அல்லது உடம்படுமெய் எனப்படுகின்றன. இவ்வாறு உடம்படுமெய் கொண்டு புணர்ந்த சொற்கள் படிப்பதற்கு இயல்பாய் அமைகின்றன.


இ ஈ ஐ வழி யவ்வும் ஏனை
யுயிர்வழி வவ்வும் ஏ முனிவ் விருமையும் 
உயிர்வரி னுடம்படு மெய்யென் றாகும் (நன்னூல்)


இ, ஈ, ஐ ஆகியவற்றின் முன் ய் தோன்றும்.
அ, ஆ, உ, ஊ, ஒ, ஓ, ஔ ஆகியவற்றின் முன் வ் தோன்றும்.
எ, ஏ ஆகியவற்றின் முன் இவ்விரண்டில் ஒன்று வரலாம்.


(எ-டு)
களை + எடுக்க => களை + ய் + எடுக்க => களையெடுக்க (ஐ முன் ய்)
பா + ஆகும் => பா + வ் + ஆகும் => பாவாகும் (ஆ முன் வ்)
தே + ஆரம் => தே + வ் + ஆரம் => தேவாரம் (ஏ முன் வ்)
தாயே + அழகு => தாயே + ய் + அழகு => தாயேயழகு (ஏ முன் ய்)


தனிக்குறில் சாராத பிற உகர ஈற்றுச் சொற்களின் இறுதி உகரம் பொதுவாக மெய் விட்டு ஓடிவிடும். ஆகவே, மெய்யும் உயிரும் புணரும் இயல்புநிலைப் புணர்ச்சியே இங்கு நிகழும். தனிக்குறில் முன் நின்ற உகரம் மட்டுமே உடம்படுமெய் ஏற்கும் என்பதை நினைவில் கொள்க (அது, இது, எது எனும் சுட்டுக் பெயர்கள், உடம்படுமெய் கொண்டும், குற்றுகரச் சேர்க்கையைப் போல் உடம்படுமெய் கொள்ளாதும் புணர்கின்றன என்பதையும் நினைவில் கொள்ளுங்கள்).


வரகு + அரிசி = வரகரிசி
ஆசு + இரியர் = ஆசிரியர்


வடு + உடைய => வடு + வ் + உடைய = வடுவுடைய 
கெடு + அசுரர் => கெடு + வ் + அசுரர் = கெடுவசுரர்
பொது + உடைமை => பொது + வ் + உடைமை = பொதுவுடைமை


அது + ஆவது = அதாவது, அதுவாவது
இது + அழகு = இதழகு, இதுவழகு
(அஃது ஆவது = அஃதாவது, இஃது அழகு = இஃதழகு என எழுதுவதே உயிர்முதல் கொண்ட வருமொழிக்குச் சரியான வடிவமாகும் என்பதையும் நினைவில் கொள்க. இக்காலத்தில், அஃது இஃது என்ற ஆய்தம் இடையில் வந்த வடிவங்களைப் பெரும்பாலும் நாம் பயன்படுத்துவதில்லை என்பதால், அது இது என்ற சுட்டுக் பெயர்களொடு வரும் இக்கால வடிவத்தை இங்கு எடுத்துக்காட்டாகப் பார்க்கிறோம்.)


யாப்பில் ஓசை நயம் கொள்ள வேண்டி, ஆங்காங்கே தனிக்குறில் சாராத உகரதிற்கும் உடம்படுமெய் இட்டு எழுதுவர் புலவர். எடுத்துக்காட்டாக, கடம்பு + இனது = கடம்புவினது என்று திருப்புகழில் அருணகிரியார் கூறுவார். இது போன்ற இலக்கண விதிமீறல்களை யாப்பினை நன்கு கற்றுத் தேர்ச்சி பெற்றுப் புலமை மிகும் வரை பயன்படுத்த வேண்டாம்.


குறிப்பு: தொல்காப்பியத்தில் இன்னின்ன உயிர்களுக்கு முன் இன்னின்ன உடம்படுமெய் வர வேண்டும் என்ற விதிகள் இல்லை. 


எல்லா மொழிக்கும் உயிர் வரு வழியே
        உடம்படுமெய்யின் உருபு கொளல் வரையார் 
(தொல்காப்பியம் - புணரியல் 38)


ஆகையால்,
ஆ + இடை = ஆயிடை
மா + இரு = மாயிரு
கோ + இல் = கோயில்
எனப் பல ஓரெழுத்து ஒருமொழிகளுக்கு முன், தொல்காப்பிய இலக்கணத்தின்படி, இகர உடம்படுமெய் வந்துள்ளதைப் பார்க்கலாம்.


கோயில் எனுமிடத்து ஓகாரத்தின் முன் யகர உடம்படுமெய் வந்து புணர்ந்துள்ளது. இவ்விடத்தே, வகர உடன்படு மெய் வந்து கோவில் என்று புணர்ந்தாலும் தவறில்லை என்று கொள்க.
 
________________
பகுதி 4: அகவற்பா
அகவற்பாவின் பொது இலக்கணம்
அகவற்பாவிற்கு ஆசிரியப்பா என்றும் பெயருண்டு. ஆசிரியப்பாவே தொல்காப்பியம் குறிப்பிடும் பாவகைகளுள் முதலாவதாகும். முற்காலத்தில் வழங்கி வந்த பாக்களில் இருந்த ஆசினைக் (ஆசு = குற்றம், பிழை) களைந்து இலக்கண முறையின்படி அமைத்தமையால், இஃது ஆசிரியப்பா என வழங்கப்பட்டிருக்கலாம்.


அகவல் ஓசை பெற்று வருவதால், இஃது அகவற்பா எனப்படுகிறது.


பாவகைகளின் அடிப்படை உறுப்புக்கள் ஆறு - அவையாவன எழுத்து, அசை, சீர், தளை, அடி, தொடை என்று அறிவோம். எழுத்தும் அசையும் பற்றிய விதிகள், எல்லாப் பாக்களின் இலக்கணத்திற்கும் பொதுவானவையே. எனவே, எழுத்து, அசை தவிர்த்த பிற நான்கு உறுப்புக்கள் அகவற்பாவில் எப்படி அமைகின்றன என்பதை இப்பகுதியில் பார்ப்போம். கூடவே, அகவற்பாவின் ஓசையைப் பற்றியும், ஈறு (இறுதி) எவ்வாறு அமையும் என்பதைப் பற்றியும் பார்ப்போம்.


அகவற்பாவின் பொது இலக்கணம்
	சீர் 
	         * ஆசிரிய உரிச்சீர்கள் (ஈரசைச் சீர்கள்) மிகுந்தும், பிற சீர்கள் கலந்தும் வரலாம்.
         * விளங்கனிச் சீர்கள் வாரா.
	தளை 
	         * நேரொன்றாசிரியத்தளை, நிரையொன்றாசிரியத்தளை வருவது சிறப்பு.
         * இயற்சீர் வெண்டளை உட்பட்ட பிற தளைகளும் வரலாம்.
	அடி 
	         * குறைந்தது மூன்றடிகள் பெற்று வர வேண்டும்.
         * கூன் எனும் தனிச்சொல்லை இடையில் பெற்றும் வரலாம்.
         * அளவடிகளால் (நாற்சீரடி) அமையும்.
         * நேரிசை ஆசிரியப்பாவின் ஈற்றயலடி சிந்தடியாக (முச்சீரடி) வரும்.
         * இணைக்குறள் ஆசிரியப்பாவின் இடையிடையே குறளடிகளும் (இருசீரடி) சிந்தடிகளும் (முச்சீரடி) வரலாம்.
	தொடை 
	பொழிப்பு மோனையும் (1, 3ஆம் சீர்களில் மோனை),
அடி எதுகையும் (அடிதோறும் முதற்சீரில் எதுகை) வருவது சிறப்பு.
	ஓசை 
	அகவலோசை
	ஈறு 
	ஈற்றடியின் ஈற்றுச்சீர், ஏ, என், ஓ, ஈ, ஆய், ஐ என்பவற்றுள் ஒன்றில் முடிவது சிறப்பு.
	

மேலே உள்ள அட்டவணையில் உள்ள இலக்கணத்தை, அவற்றிற்கான நூற்பாக்களோடு இன்னும் விரிவாகப் பார்ப்போம்.
(1) சீர்
         * ஆசிரியப்பாவில் ஆசிரிய உரிச்சீர்கள் (ஈரசைச் சீர்கள்) மிகுந்து (பயின்று) வருகின்றன; பிற சீர்களும் கலந்து (விரவி) வரலாம். 
         * நிரை நடுவாகிய வஞ்சியுரிச்சீர்கள் மட்டும் வரவே கூடாது (அதாவது விளங்கனிச் சீர்கள் ஆசிரியப்பாவில் வாரா).


சுருங்கச் சொன்னால், அகவற்பாவினை ஈரசைச் சீர்களையே கொண்டு எழுதுவது சிறப்பு.


ஈரசைச் சீர்களான தேமா, புளிமா, கருவிளம், கூவிளம் என்பன அகவற்பாவிற்கு உரியன எனக் கூறும் யாப்பருங்கலக் காரிகை நூற்பாக்கள் பின்வருமாறு:


ஈரசை நாற்சீர் அகவற் குரிய.  (யாப்பருங்கலக் காரிகை)
தேமா புளிமா கருவிளங் கூவிளஞ் சீரகவற் காம்.  (யாப்பருங்கலக் காரிகை)


​​விளங்கனி வந்து ஆகும் சீர் அகவலில் இல்லை[9] என்று குறிக்கும் யாப்பருங்கலக் காரிகை நூற்பாவைக் காண்க:


விளங்கனி வந்தாஞ்சீர் அடையா அகவல் அகத்தும் (யாப்பருங்கலக் காரிகை)


குறிப்பு: தொல்காப்பியம்,


         1. இனிய இயற்சீருடன் பொருந்துமாறு அமைந்தால், ஆசிரியப்பாவில் வெண்சீர்களும் (காய்ச்சீர்கள்) கலந்து வரலாம் என்று கூறகிறது:

இன்சீர் இயைய வருவ தாயின்
வெண்சீர் வரையார் ஆசிரிய அடிக்கே 
(தொல்காப்பியம் - செய்யுளியல் 29)

            2. மேலும், கனிச்சீர்களான வஞ்சியுரிச்சீர்களும் சில சமயங்களில் ஆசிரியப்பாக்களில் பொருந்தி வருகின்றன எனவும் கூறுகிறது:

        அந்நிலை மருங்கின் வஞ்சி யுரிச்சீர்
ஒன்றுதல் உடைய ஓரொரு வழியே 
(தொல்காப்பியம் - செய்யுளியல் 30)

ஆகவே, நிரை நடுவாகிய வஞ்சியுரிசீர் (விளங்கனிச்சீர்) ஆசிரியப்பாவில் வராது என்பது பிற்கால இலக்கணங்களில் காணப்படும் வரையறையாகும்.
(2) தளை
சீரியை மருங்கின் ஓரசை யொப்பின்
ஆசிரியத் தளையென் றறியல் வேண்டும் 
(தொல்காப்பியம் - செய்யுளியல் 53)


சீரியை = சீர் + இயை, அதாவது சீர்கள் பொருத்தும்போது, மருங்கில் (தொடக்கம் மற்றும் முடிவில்) வரும் அசைகள் ஒத்து வருவது ஆசிரியத்தளை ஆகும் என்கிறது தொல்காப்பியம். நின்ற சீரின் இறுதியிலும் வந்த சீரின் முதலிலும், நேரசை ஒன்றி வருவதை நேரொன்றாசிரியத்தளை என்றும், நிரையசை ஒன்றி வருவதை நிரையொன்றாசிரியத்தளை என்றும் கூறுகிறோம் என்பதை முன்பே பார்த்தோம் அல்லவா?


இயற்சீர் வெள்ளடி ஆசிரிய மருங்கின்
நிலைக்கு உரி மரபின் நிற்கவும் பெறுமே.  
(தொல்காப்பியம் - செய்யுளியல் 59)


எனும் நூற்பாவில், இயற்சீர் வெள்ளடி ஆசிரியப்பாவில் வரலாம் என்றமையால் இயற்சீர் வெண்டளையும் ஆசிரியப்பாவில் பயின்று வரும் என்று அறிகிறோம்.


சுருங்கச் சொன்னால்,
               * ஆசிரியப்பாவுக்குச் சிறப்பானவையாகிய நேரொன்றாசிரியத்தளை, நிரையொன்றாசிரியத்தளை ஆகிய இரண்டும் மிகுந்து வரும்.
               * இயற்சீர்களைக் கொண்டு அமையும் இயற்சீர் வெண்டளையும், அகவற்பாக்களில் மிகுந்தே காணப்படுகிறது.
               * பிற தளைகளும் கலந்து வரலாம்.


அகவற்பாவில் மிகுந்து வரும் தளைகள் இன்னின்னவென்று கொண்டு, அவற்றில் எவ்வாறான சீர்கள் வருகின்றன என்பதை மீண்டும் ஒருமுறை பார்ப்போம்:


               * நேரொன்றாசிரியத்தளை: மா முன் நேர் 
               * நிரையொன்றாசிரியத்தளை: விளம் முன் நிரை 
               * இயற்சீர் வெண்டளை[10]: மா முன் நிரை, விளம் முன் நேர் 


அதாவது, அகவற்பாவில் மிகுந்து வரும் எனக் குறிப்பிடப்பட்டுள்ள இத்தளைகளுள், மா, விளம் ஆகிய இரண்டு வகைச் சீர்களின் முன் வரும் எல்லாத் தளை வேறுபாடுகளும் அடங்கியுள்ளன. இதனால், மா விளம் எனப்படும் எல்லா ஈரசைச் சீர்களும் எந்த முறையிலும் வரலாம் என்று அறிகிறோம்.


இனி, எவ்வகைச் சீரின் முன் எவ்வகை அசை வரலாம் என்று பார்ப்போம்:


               * மாச்சீர் முன் வரும் சீர், நேர் / நிரை ஆகிய இரண்டு அசைகளிலும் தொடங்கலாம்.
               * விளச்சீர் முன் வரும் சீர், நேர் / நிரை ஆகிய இரண்டு அசைகளிலும் தொடங்கலாம்.


இதிலிருந்து, ஈரசைச் சீரகள் எவை வேண்டுமானாலும் ஓர் ஈரசைச் சீரை அடுத்து வரலாம் என்று அறிகிறோம்.


அதுபோக, “பிற தளைகளும் கலந்து வரும்” என்றதால், விளங்கனிச் சீர் தவிர்த்த மூவசைச் சீர்கள் ஆங்காங்கே வந்தாலும் பிழையில்லை. இதன்மேலும், பெரும்பாலான சங்கப் பாடல்களில் உள்ள அகவற்பாக்களில், மிகுந்து வரும் ஈரசைச் சீர்களுக்கிடையே ஆங்காங்கே மூவசைக் காய்ச்சீர்களும் கலந்தே வருகின்றன என்பது குறிக்கத் தகும்.


ஆக, அகவற்பா எழுதும்போது ஈரசைச் சீர்கள் வைத்து அமைக்கின்றோமா என்று கவனம் கொண்டால் போதுமானது. சில மூவசைச் சீர்கள் சேர்த்தாலும் பிழையில்லை. விளங்கனிச் சீர்களை மட்டும் முற்றிலுமாகத் தவிர்க்க வேண்டும்.
(3) அடி
               * ஆசிரியப்பா பொதுவாக அளவடிகளால் அமையும்.
               * நேரிசை ஆசிரியப்பாவின் ஈற்றயலடி சிந்தடியாக வரும்
               * இணைக்குறள் ஆசிரியப்பாவில் முதல் மற்றும் இறுதி அடிகள் தவிர்த்த பிற அடிகளில் குறளடிகளும் சிந்தடிகளும் அளவடிகளும் கலந்து வரலாம்.
               * ஆசிரியப்பாவின் குறைந்த அளவு மூன்றடியாகும். அதற்குமேல் எத்தனை அடி அளவிலும் வரலாம்.


கீழ்க்காணும் தொல்காப்பிய நூற்பாக்களில் ஆசிரியப்பாவின் அடி இலக்கணத்தைக் காணலாம்:


ஐவகை அடியும் ஆசிரியக்கு உரிய
(தொல்காப்பியம் - செய்யுளியல் 50)


வெண்தளை விரவியும் ஆசிரியம் விரவியும்
ஐஞ் சீர் அடியும் உள என மொழிப.
அறு சீர் அடியே ஆசிரியத் தளையொடு
நெறி பெற்று வரூஉம் நேரடி முன்னே. 
(தொல்காப்பியம் - செய்யுளியல் 60, 61)


ஐவகை அடியும் ஆசிரியத்திற்கு உரிய என்றும், வெண்டளையும் ஆசிரியத்தளையும் கலந்த நெடிலடியும் (ஐஞ்சீரடி) ஆசிரியத்தில் வரலாம் எனவும், ஆசிரியத்தளையொடு கூடிய அறுசீர்க் கழினெடிலடி நேரடிக்கு (அளவடிக்கு) முன்னால் வரலாம் எனவும் தொல்காப்பியம் சொல்கிறது. இருப்பினும், சங்கப் பாடல்களின் முறையின் படியும், பிற்கால மரபின் படியும், பொதுவாக நெடிலடியும் கழினெடிலடியும் ஆசிரியப்பாவில் வாரா.


ஈற்றயல் அடியே ஆசிரிய மருங்கின்
தோற்றம் முச்சீர்த்து ஆகும் என்ப
இடையும் வரையார் தொடை உணர்வோரே 
(தொல்காப்பியம் - செய்யுளியல் 65)


எனும் நூற்பாவால், ஈற்றயலடி மூன்று சீர் பெற்ற சிந்தடியாக வரும் என்பதையும், இச்சிந்தடிகள் பிற இடங்களில் கலந்தும் வரலாம் என்பதையும் உணரலாம். 


ஆசிரியப் பாட்டின் அளவிற்கு எல்லை
ஆயிரம் ஆகும் இழிபு மூன்று அடியே. 
(தொல்காப்பியம் - செய்யுளியல் 150)


எனும் நூற்பாவால், ஆசிரியப்பாவின் அடி எண்ணிக்கை ஆயிரத்தைத் தாண்டக்கூடாது என்கிறார் தொல்காப்பியர். இருப்பினும், பிற்கால மரபில் இவ்வரையறை இல்லை. ஆசிரியப்பாவானது, குறைந்த அளவு மூன்றடிகள் கொண்டமையையும் இந்நூற்பா கூறுகிறது.


கூன்: அகவற்பாவில் தனிச்சொல் வருவதுண்டு. இதனைக் கூன் என்கின்றது தொல்காப்பியம்.


சீர் கூன் ஆதல் நேரடிக்கு உரித்தே 
(தொல்காப்பியம் - செய்யுளியல் 47)


அடிகளில் ஒரு சீர் கூனாக வருதல் உண்டு என்று குறிப்பிடுகிறது தொல்காப்பியம். இக்கூன் நான்குவகைப் பாக்களிலும் வரலாம். எனவே, இஃது ஆசிரியப்பாவிற்கும் பொருந்தும் என்று கொள்ளலாம். 


பொருள் அல்லது நயம் சார்ந்த பகுப்பிற்கும், சொல்பவர், செய்பவர், கேட்பவர் போன்ற மக்கள் சார்ந்த பகுப்பிற்கும் கூன் அமைத்து எழுதுவது பயன்தரும். கீழ்க்காணும் குறுந்தொகைப் பாடலில் கூன் வந்துள்ளமையைக் காண்க:


அவரே,
கேடில் விழுப்பொரு டருமார் பாசிலை     
வாடா வள்ளியங் காடிறந் தோரே 
யானே,
தோடா ரெல்வளை நெகிழ வேங்கிப்
பாடமை சேக்கையிற் படர்கூர்ந் திசினே
அன்ன ளளிய ளென்னாது மாமழை     
இன்னும் பெய்ய முழங்கி
மின்னுந் தோழியென் னின்னுயிர் குறித்தே. (குறுந்தொகை 216)
(4) தொடை
ஆசிரியப்பாவில் பொழிப்பு மோனையும் (முதல் மூன்றாம் சீர்களில் மோனை), அடி எதுகையும் (அடிதோறும் முதற்சீரில் எதுகை) வருவது சிறப்பு.


குக்கூ வென்றது கோழி யதனெதிர்
துட்கென் றன்றென் தூய நெஞ்சந்
தோடோய் காதலர்ப் பிரிக்கும்
வாள்போல் வைகறை வந்தன்றால் எனவே. (குறுந்தொகை 157)


இச்செய்யுளில் சிந்தடியான ஈற்றயலடி தவிர்த்த பிற அடிகளில் எல்லாம் பொழிப்பு மோனை பயின்று வந்துள்ளது (ஈற்றடியில் இரண்டாம் சீரிலும் மோனை அமைந்து, கூழைத் தொடையானமையைக் காண்க).


யாதுசெய் வாங்கொல் தோழி நோதக
நீரெதிர் கருவிய காரெதிர் கிளைமழை
யூதையங் குளிரொடு பேதுற்று மயங்கிய
கூதிர் உருவிற் கூற்றங்
காதலர்ப் பிரிந்த வெற்குறித்து வருமே. (குறுந்தொகை 197)


இச்செய்யுளில் இரண்டாம் அடி தவிர்த்த பிற அடிகளில், அடி எதுகை பயின்று வந்துள்ளது. இச்செய்யுளின் இரண்டாம் மூன்றாம் அடிகளில், பொழிப்பு மோனை இல்லாது, பொழிப்பு எதுகை வந்து அடிகள் நயம் பெற்றமையையும் காண்க.


குறிப்பு: சங்கப் பாடல்களில், பல இடங்களில் பொழிப்பு எதுகை கொண்டு எழுதியுள்ளனர் புலவர். இதனை நினைவில் கொண்டு, ஏற்ற இடங்களில் பொழிப்பு எதுகை கொண்டு அகவல் அடிகளை யாக்கலாம். இக்குறிப்பு அகவற்பாக்களுக்கு மட்டுமே பொருந்தும் என்பதை நினைவில் கொள்க.
(5) ஓசை


        அகவல் என்பது ஆசிரியம்மே. 
(தொல்காப்பியம் - செய்யுளியல் 77)


என்ற நூற்பாவால், ஆசிரியப்பாவின் ஓசை அகவல் என்று அறிகிறோம்.


மயிலின் குரலை அகவல் என்கிறோம். அகவல் ஓசை என்பது ஒருவரை அழைப்பது அல்லது விளிப்பது போல் அமைப்பதாகும். பொதுவாக, ஒரு சொற்பொழிவைப் போலவோ, ஒரு நிகழ்ச்சியை ஒருவருக்கு எடுத்துரைப்பதைப் போலவோ, ஒரு கருத்தினைச் சொல்லுவதைப் போலவோ அமைவது அகவல் ஓசை எனப்படும்.


சங்கப்பாடல்கள் பலவற்றில் முன்னிருப்பவரை விளித்துக் கூறுவதாக உள்ளமை எண்ணத்தக்கது. எடுத்துக்காட்டாக, அகவன் மகளையும், அன்னையையும் விளித்துக் கூறும் இப்பாடல்களைக் காணவும்:


அகவன் மகளே அகவன் மகளே
மனவுக்கோப் பன்ன நன்னெடுங் கூந்தல்
அகவன் மகளே பாடுக பாட்டே
இன்னும் பாடுக பாட்டேயவர்
நன்னெடுங் குன்றம் பாடிய பாட்டே (குறுந்தொகை 23)


அன்னாய் வாழிவேன் டன்னைநம் படப்பை
தேன்மயங்கு பாலினும் இனிய அவர்நாட்
டுவலை கூவற் கீழ
மானுண் டெஞ்சிய கலிழி நீரே (ஐங்குறுநூறு 203)


சீர், தளை, அடி, தொடை, ஈறு என அனைத்தையும் அருமையாக அமைக்கும் இக்காலப் புலவர்கள் பலர், ஓசையினை மறந்து விடுகிறார்கள். அகவற்பாவிற்கு ஓசை முதன்மையானது என்பதை நினைவில் கொள்க.


பொதுவாக, புதுக்கவிதை போன்ற நடையில் அகவற்பாவின் உறுப்புக்கள் அமைத்து எழுதினால், அகவற்பா சிறப்பாக அமையும். ஆனால், பாட இனிமையாக அமையும்படி எழுதினால்[11], அகவற்பாவின் பிற இலக்கணங்கள் அமைந்தபோதிலும், அகவலோசை கெட்டுவிடுகிறது. அகவலோசை இல்லாத பாவினை அகவற்பா எனச் சொல்லல் தகுமோ?


குறிப்பு: அகவற்பாக்களில் சிறிய சொற்றொடர்கள் மிகுந்து வரும் பாடல்களும் உண்டு. அவ்வாறு அமைந்த பாடல்களில் நம் சங்கப் புலவர், ஏகார ஓகார ஈறுகளை மிகுதியாகச் சேர்த்து எழுதுதல் வழக்கம். இது அகவலோசை கொண்டு எழுத ஒரு நல்ல நுட்பமாகும். எடுத்துக்காட்டாக, “கால் பரிதப்பின; கண் வாளிழந்தன” என்கையில், ஏகாரம் சேர்த்து அகவலோசை கூட்டி இவ்வாறு எழுதுகிறார் புலவர்:


காலே பரிதப் பினவே கண்ணே
நோக்கி நோக்கி வாளிழந் தனவே… (குறுந்தொகை 44) 


அகவலோசை மூன்று வகைப்படும். அவையாவன:
               * ஏந்திசை அகவல் - நேரொன்றாசிரியத்தளை மட்டும் வரும்.
(எ-டு)
        குறிஞ்சித் தீந்தார் சூட்டித் திங்கட் 
        கீற்றான் தந்த செல்வன் தன்னைப் 
        போற்றிப் பாடும் யாமே 
        நும்மின் நீலப் பூவேண் டேமே!
        
               * தூங்கிசை அகவல் - நிரையொன்றாசிரியத்தளை மட்டும் வரும்.
(எ-டு)
        செவ்வியற் சிறுமலர் சிறந்தசெவ் வலங்கலின் 
        மரையகட் குறிஞ்சியும் விரவின
        வரையனிற் கலந்தவென் கருநிறந் நிகர்த்தே!
        
               * ஒழுகிசை அகவல் - நேரொன்று, நிரையொன்றாசிரியத் தளைகள் கலந்து, பிற தளைகளும் கலந்து வருவது.
(எ-டு)
        கன்றும் உண்ணாது கலத்தினும் படாது
        நல்லான் தீம்பால் நிலத்துக் காஅங்
        கெனக்கு மாகா தென்னைக்கு முதவாது
        பசலை உணீஇயர் வேண்டும்
        திதலை அல்குலென் மாமைக் கவினே. (குறுந்தொகை 27)


பெரும்பாலான அகவற்பாக்கள் ஒழுகிசை அகவல் ஓசையிலேயே அமைந்திருக்கின்றன. எனினும், ஏந்திசை, தூங்கிசை அகவல்களைக் குறித்த இலக்கணத்தைத் தெரிந்து கொள்வது எங்காவது பயன்தரும்.
(6) ஈறு
அகவல் என்பதனால், ஒருவரை அழைப்பதைப் போன்ற ஈறுகளில் முடிவது ஆசிரியப்பாவிற்குச் சிறப்பாகும்.


                  * ஆசிரியப்பாவில் ஈற்றுச்சீர் ‘ஏ’ என முடிவது சிறப்பானது.
                  * நிலைமண்டல ஆசிரியப்பா ‘என்’ என முடிவது சிறப்பானது. 
                  * இவையல்லாமல் ஓ, ஈ, ஆய், ஐ என்னும் ஈறுகளையும் ஆசிரியப்பாவானது பெறுவதுண்டு.
வகைகள்
ஆசிரியப்பா நான்கு வகைப்படும். இவ்வகைகள் யாவும், ஆசிரியப்பாவின் பொது இலக்கணங்களைப் பெற்று, அடிகளை அமைக்கும் வகையில் வேறுபடுகின்றன.
நேரிசை ஆசிரியப்பா
பெரும்பாலான சங்க இலக்கியப் பாக்கள் நேரிசை ஆசிரியப்பாக்களே. இயல்பான (நேரான) ஓசையுடையது என்னும் பொருளில் இப்பாவுக்கு இப்பெயர் அமைந்தது.


நேரிசை ஆசிரியப்பாவின் பொது இலக்கணம்
	                  * ஆசிரியப்பாவின் பொது இலக்கணம் பெறும்.
                  * ஈற்றயலடி சிந்தடியாக (முச்சீரடி) வரும். இது தவிர்த்த பிற அடிகள் அளவடிகளாக (நான்கு சீர் அடிகள்) வருகின்றன.
                  * ஏகார ஈறு நேரிசை ஆசிரியப்பாவுக்குச் சிறப்பானதாகும்.
	

(எ-டு)


பாரி பாரி என்று பலவேத்தி
ஒருவற் புகழ்வர் செந்நாப் புலவர்
பாரி ஒருவனும் அல்லன்
மாரியும் உண்டீண் டுலகுபுரப் பதுவே! (புறநானூறு 134)


இது கபிலர் பாரியைப் பாடிய புறநானூற்றுப் பாடலாகும். நேரிசை ஆசிரியப்பாவின் இலக்கணம் பெற்ற சிறிய பாடல். இப்பாடலில் எதுகை மோனை ஆங்காங்கு அமைந்திருப்பதைக் கண்டு சுட்டுக.
இணைக்குறள் ஆசிரியப்பா
இணைக்குறள் ஆசிரியப்பாவின் பொது இலக்கணம்
	                  * ஆசிரியப்பாவின் பொது இலக்கணம் பெறும்.
                  * முதலடியும் ஈற்றடியும் அளவடிகளாக அமைகின்றன. இடையில் உள்ள ஏனைய அடிகளில் குறளடிகளும் (இருசீரடி), சிந்தடிகளும் (முச்சீரடி), அளவடிகளும் (நாற்சீரடி) கலந்து வருகின்றன.
	

(எ-டு)
நூல்பல கற்போம்! நூல்பல கற்போம்!
தாலால் உரக்கச் சொல்லியும் 
மேலே உள்ளத் துள்ளியும் 
நூல்பல கற்போம்!
நூனவில் வெள்ளத்துள்
ஆழ மூழ்கியும் அகல வாய்ந்தும்
நூனவில் இன்பந் திளைத்துக் கற்போம்!


இணைக்குறள் ஆசிரியப்பாவால் அமைந்தது என்று அறிஞர்களால் இலக்கணம் கொள்ளப்படும் புறநானூற்றுப் பாடல் ஒன்று உள்ளது. ஔவையார், அதியமான் நெடுமான் அஞ்சியைப் பாடிய நயம் மிகுந்த கையறுநிலைப் பாடலாகும் இது.


சிறியகட் பெறினே எமக்கீயும் மன்னே!
பெரியகட் பெறினே
யாம்பாடத் தான்மகிழ்ந் துண்ணும் மன்னே!
சிறுசோற் றானும்
நனிபல கலத்தன் மன்னே!
பெருஞ்சோற் றானும்
நனிபல கலத்தன் மன்னே!
என்பொடு தடிபடு வழியெல்லாம்
எமக்கீயும் மன்னே!
அம்பொடு வேல்நுழை வழியெல்லாம்
தான்நிற்கும் மன்னே!
நரந்தம் நாறும்தன் கையால்
புலவுநாறும் என்தலை தைவரும் மன்னே
அருந்தலை இரும்பாணர் அகன்மண்டைத் துளையுரீஇ
இரப்போர் புன்கண் பாவை சோர
அஞ்சொல் நுண்தேர்ச்சிப் புலவர் நாவில்
சென்றுவீழ்ந் தன்றவன்
அருநிறத் தியங்கிய வேலே!
ஆசா கெந்தை யாண்டுளன் கொல்லோ?
இனிப்
பாடுநரும் இல்லை பாடு நருக்கொன்
றீகுநரும் இல்லை
பனித்துறைப் பகன்றை நறைக்கொள் மாமலர்
சூடாது வைகியாங்குப் பிறர்க்கொன்
றீயாது வீயும் உயிர்தவப் பலவே!
(புறநானூறு 235)


இப்பாடலில், குறளடிகளும் சிந்தடிகளும் அளவடிகளும் கலந்து வருவதைப் பாருங்கள். இனி என்ற தனிச்சொல் ஒன்றும் வந்துள்ளதைக் கவனியுங்கள். இப்பாடலைக் குறளடி சிந்தடிகளாகப் பிரிக்காது, தொல்காப்பிய இலக்கணப்படி எழுத்து எண்ணி அடி வகை கொண்டு, நீண்ட அடிகள் பெற்று வந்த அகவற்பா[12] என்று சொல்வோரும் உண்டு. 
நிலைமண்டல ஆசிரியப்பா
நிலைமண்டல ஆசிரியப்பாவின் பொது இலக்கணம்
	                  * ஆசிரியப்பாவின் பொது இலக்கணம் பெறும்.
                  * எல்லா அடிகளும் அளவில் ஒத்த நான்கு சீர்கள் கொண்ட அளவடிகளாக வரும்.
                  * இந்த வகை ஆசிரியப்பாக்களில் “என்” என்ற ஈறு சிறப்பானதாகும்.
	

சிலப்பதிகாரம், மணிமேகலை ஆகிய காப்பியங்களில் உள்ள காதைகள் ஒவ்வொன்றும் ‘என்’ என முடியும் நிலைமண்டல ஆசிரியப்பாக்களாக அமைந்திருக்கின்றன.


(எ-டு)
வள்ளுவன் மொழிந்த வாய்மொழிப் படியாம்
உள்ளுவ உள்ளி உவர்ப்ப உவர்த்துக்
கற்றறிந் தாங்கு முற்றுற நின்றே
யாமுறும் இன்பம் யாவரும் உறவே
நன்கினி துரைத்துப் பொன்கனி போல
இருநிலம் போல இனிதுவாழ் குவமே!
(- புலவர் குழந்தை)


புலவர் குழந்தை எழுதிய இப்பாடல், முழுவதும் நான்கு சீர்கள் கொண்ட அளவடிகளால் அமைந்துள்ளது.
அடிமறி மண்டல ஆசிரியப்பா
அடிமறி மண்டல ஆசிரியப்பாவின் பொது இலக்கணம்
	                  * ஆசிரியப்பாவின் பொது இலக்கணம் பெறும்.
                  * நிலைமண்டல ஆசிரியப்பாவைப் போல் முற்றிலும் நான்கு சீர்கள் கொண்ட அளவடிகளால் அமையும். அவ்வாறு அமையும் அடிகளை மாற்றி போட்டாலும் பொருளோ ஓசையோ குன்றாமல் அமைவது அடிமறி மண்டல ஆசிரியப்பா ஆகும்.
	

(எ-டு)
தாய்மொழி வளர்த்தல் தமிழர்தங் கடனே
வாய்மொழி புரத்தல் மற்றவர் கடனே
காய்மொழி தவிர்த்தல் கற்றவர் கடனே
ஆய்மொழி உணர்த்தல் அறிஞர் கடனே
(- புலவர் குழந்தை)


புலவர் குழந்தை எழுதிய இப்பாடலில், அடிகளை மாற்றி அமைத்தாலும், பொருளோ அகவல் ஓசையோ கெடாது வருவதால் இஃது அடிமறி மண்டல ஆசிரியப்பாவாகும்.
எளிதாக எழுத
தொடக்க நிலைப் புலவர்கள், பாடல் எழுதிப் பழகும் பொழுது எல்லா விதிகளையும் ஒரே நேரத்தில் உள்ளத்தில் கொண்டு எழுதுவது கடினமாக இருந்தால், விதிகளை ஒவ்வொன்றாகக் கொண்டு, உங்கள் பாடலில் சேர்த்துச் சேர்த்து எழுதுங்கள். இவ்வாறு பல படிநிலைகளில் எழுதுவது, பா எழுதுவதை எளிமையாக்கும்.


தொடக்கநிலைப் புலவர்கள் பின்பற்றக்கூடிய ஓர் எளிய முறையை இங்கு வரைந்துள்ளேன். இதனை அப்படியே பின்பற்றலாம். உங்களுக்கு ஏற்றவாறு மாற்றியும் பின்பற்றலாம்.


படி 1: முதலில் நீங்கள் எழுத விழையும் கருத்தினை உங்கள் உள்ளத்தில் கொள்ளுங்கள். அதனை உரைநடையாகவோ, புதுக்கவிதை வடிவிலோ எழுதிக்கொள்ளுங்கள்.


படி 2: அடுத்து, அந்தக் கருத்தை ஆசிரியப்பாவாக மாற்றலாம். அதற்கு, அடிதோறும் நான்கு ஈரசைச் சீர்கள் வைத்து எழுதிக்கொள்ளுங்கள்.  அடிதோறும் ஏறத்தாழ எட்டு அசைகள் வந்தால், அங்கு நாம் அளவடி அமைக்க உதவியாய் இருக்கும் (நீங்கள் எழுதும் ஆசிரியப்பாவின் வகைக்கேற்ப, அடிதோறும் சீர் எண்ணிக்கையை அமைத்துக் கொள்ளுங்கள்). ஆங்காங்கே சீர்களில் ஓரிரு அசைகள் கூடியோ குறைந்தோ வந்தாலும் பிழையில்லை - முதலில் பாடல் முழுவதையும் எழுதிவிட்டுப் பின்னர் சரி செய்யுங்கள்.


படி 3: அடுத்து, செய்யுளின் இறுதி எழுத்தினை ஏகாரத்திலோ, மேலே குறிப்பிட்டுள்ள பிற ஈறுகளிலோ அமைக்க முயலுங்கள்.
 
படி 4: அடுத்து, அந்தப் பாடலில் தொடைகளை அமையுங்கள். ஒவ்வோர் ஐந்து அல்லது ஆறு அடிக்களுக்கும், குறைந்தது இரண்டு அடிகளில் அடி எதுகையும், இரண்டு அடிகளில் பொழிப்பு மோனையும் அமையுங்கள். எல்லா அடிகளிலும் அடி எதுகையும் பொழிப்பு மோனையும் அமைந்தால், உங்கள் ஆசிரியப்பா இன்னும் சிறப்பாக அமையும். 


படி 5: புதுக்கவிதை போல் எழுத விரும்பினால், அடிகளில் இயைபுத் தொடையும் சேருங்கள் (புதுக்கவிதை எழுதுவோர் விருத்தங்களாக எழுதினால், கட்டுக்கோப்புக்கள் குறைந்தும் ஓசை நயம் இன்னும் சிறந்தும் விளங்கும். இருந்தாலும், அகவற்பா வடிவில் எழுதுவதும் ஒரு நல்ல தொடக்கமே).


படி 6: இப்போது, வல்லினம் மிகும் மிகா இடங்கள், குற்றுகரம் + உயிர் சேரும் புணர்ச்சி, உடம்படுமெய் - ஆகிய மூன்று வகைப் புணர்ச்சிகளைக் சேர்த்து எழுதிப் படித்துப்பாருங்கள் (ஏற்கனவே இவற்றில் கவனம் வைத்து எழுதியிருந்தால், மிக நன்று). இப்புணர்ச்சிகளைச் சேர்த்த பின், ஒருமுறை சீர், தளை எல்லாம் சரியாக உள்ளதா என்பதையும் சரிபார்த்துக் கொள்ளுங்கள் (குறிப்பாகக் குற்றுகரப் புணர்ச்சி வரும் இடங்களில், சீர்கள் ஓரசையாக மாற வாய்ப்புண்டு). 


இப்போது இறுதி நிலையில், உங்கள் பா அழகுடன் ஒலிக்கும். 
எடுத்துக்காட்டு
எடுத்துக்காட்டாக, ஒரு பாடல் எழுதிப் பார்ப்போம்:


படி 1: இளைஞர் தாம் உயரிய கனவுகள் கண்டதாகவும், அதற்காக அவர்கள் உழைப்பினைப் போட்டதாகவும், உயர்ந்த இலக்கினை அடைந்ததாகவும் கூற விழையும் எளிய கருத்துடைய ஒரு சிறிய பாடல்.
 
உயரிய கனவுகள் பல கண்டோம்!
உழைத்தோம் உழைத்தோம் உழைத்தோம்!
நனவாய் மாறின அக்கனவுகள்.
எய்த கணைகள் யாவும் இலக்கை அடைந்தன.
மிகவும் உயரிய இலக்கை..


படி 2: இதனை ஆசிரியப்பாவாக மாற்றுவோம் (இந்த எடுத்துக்காட்டில் நேரிசை ஆசிரியப்பாவாக எழுதவுள்ளேன்). ஆசிரியப்பாவாக மாற்றும்போது உள்ளத்தில் சொல்லாகச் சொல்லாமல், அசையாகச் சொல்லிப்பாருங்கள். அடிதோறும் ஏறத்தாழ எட்டு அசைகள் வந்தால், அங்கு நாம் அளவடி அமைக்க உதவியாய் இருக்கும்.


கண்-டோம்  மிக-வும்  உய-ரிய  கன-வுகள்                (8 அசைகள்)
உழைத்-தோம்  அவை  நன-வா-கும்  வரை-யில்        (8 அசைகள்)
எய்-த  கணை-கள்  எல்-லாம்  உயர்ந்-த  இலக்-கில்        (10 அசைகள்)
இளை-ஞர்  நாங்-கள்  என்-றும்                                (6 அசைகள் - ஈற்றயலடி)
சளைக்-கா-து  இன்-னும்  சா-தனை  புரி-வோம்!        (9 அசைகள்)


இதில் மூன்றாம் அடியில் 8 அசைகள் வருவதற்காக சில சிறிய மாற்றங்கள் செய்வோம்:
கணைகள் எல்லாம்
=> (கள் விகுதி களைந்து ஒருமையில் மாற்றலாம்)
=> கணை எல்லாம்
=> (எல்லாம் - இதனை இடைக்குறையோடு எலாம் என மாற்றலாம்)
=> கணை எலாம்
 
கணை + எலாம் = கணையெலாம் 


கடைசி அடியிலும் 8 அசைகள் வருவதற்காக:
சளைக்காது இன்னும் => (சொல்லின் இறுதியில் உகரம் வந்து அடுத்த சொல்லில் உயிரெழுத்து வந்தால், அவை சேர்ந்தே ஒலிக்கும்) => சளைக்காதின்னும்


கண்டோம் மிகவும் உயரிய கனவுகள்
உழைத்தோம் அவைநன வாகும் வரையில்
எய்த கணையெலாம் உயர்ந்த இலக்கில்
இளைஞர் நாங்கள் என்றும்
சளைக்கா தின்னும் சாதனை புரிவோம்!


படி 3: ஓம் என்ற அசையில் முடிகிறது நம் அகவற்பா. இதில் தவறில்லை. இருந்தாலும் ஏகார இறுதி பெற ஏதாவது செய்யலாம்.


இளைத்திடா தின்னும் உயர்வு பெறுவமே! என்று மாற்றலாம்.


படி 4: எதுகை, மோனை, பிற தொடைகள் சேர்க்கலாம்.


முதலில் எதுகை சேர்ப்போம்:
நெய்தோம் மிகவும் உயரிய கனவுகள்
செய்தோம் உழைப்பும் அதனுடன் சேர்த்தே
எய்த கணையெலாம் உயர்ந்த இலக்கில்..
இளைஞர் நாங்கள் என்றும்
இளைத்திடா தின்னும் உயர்வு பெறுவமே!


இப்போது மோனை சேர்ப்போம்:
நெய்த கனவுகள் நெஞ்சம் கிளர்த்தன 
செய்த உழைப்பும் சேர்ந்தே கொண்டன
எய்த அம்புகள் இலக்கைக் கண்டன
இளைஞர் நாங்கள் என்றும்
இளைத்திடா தின்னும் ஏற்றம் பெறுவமே!


படி 5: வேண்டுமானால் இயைபு சேர்க்கலாம்.


இந்தப்படியை விட்டு, அடுத்த படிக்குத் தொடர்கிறேன்.


படி 6: புணர்ச்சிகளுடன், சீர் கெடுகிறதா, தளை கெடுகிறதா என்று ஒருமுறை சரிபார்த்துக் கொள்வோம். வல்லினம் மிகும் மிகா இடங்கள், குற்றுகரம் + உயிர் சேரும் புணர்ச்சி, உடன்படு மெய் - ஆகிய மூன்று வகைப் புணர்ச்சிகளைக் சேர்த்து எழுதிப் படித்துப் பார்ப்போம்.


நெய்த கனவுகள் நெஞ்சங் கிளர்த்தன 
செய்த வுழைப்புஞ் சேர்ந்தே கொண்டன
வெய்த வம்புக ளிலக்கைக் கண்டன
விளைஞர் நாங்க ளென்று
மிளைத்திடா தின்னு மேற்றம் பெறுவமே!


இங்கே என்னென்ன புணர்ச்சி விதிகளைச் சேர்த்துள்ளோம் என்று காண்போம்:


நெஞ்சம் + கிளர்ந்தன = நெஞ்சங் கிளர்ந்தன 
உழைப்பும் + சேர்ந்தே = உழைப்புஞ் சேர்ந்தே 
	மகர ஈறு, வந்து சேரும் வல்லினத்தின் இனமான மெல்லினமாகத் திரிந்தது.
	செய்த + உழைப்பும் = செய்த வுழைப்பும் 
கொண்டன + எய்த = கொண்டன வெய்த 
எய்த + அம்புகள் = எய்த வம்புகள் 
கண்டன + இளைஞர் = கண்டன விளைஞர் 
	இங்கெலாம் வகர உடம்படுமெய் தோன்றிப் புணர்ந்தது.
	அம்புகள் + இலக்கை = அம்புக ளிலக்கை 
நாங்கள் + என்றும் = நாங்க ளென்றும்
இன்னும் + ஏற்றம் = இன்னு மேற்றம் 
	உயிரும் மெய்யும் சேர்ந்து புணர்ந்தது.
	இலக்கை + கண்டன = இலக்கைக் கண்டன 
	இரண்டாம் வேற்றுமைத்தொடரில் வல்லினம் மிகுந்து புணர்ந்தது.
	

படி 6-இல் இருக்கும் வடிவத்தில் உங்கள் பாவினை வெளியிட வேண்டியதில்லை. சொல்லிப் பார்த்தபின், உங்கள் வாசகர்கள் இப்புணர்ச்சி விதிகளை அறியார் என்று நீங்கள் கருதினால், வல்லின ஒற்றுக்களை மட்டும் வைத்துக் கொண்டு, பிற புணர்ச்சிகளை எங்கெல்லாம் நீக்க வேண்டுமோ அங்கெல்லாம் நீக்கி வெளியிடலாம். 
________________


பகுதி 5: வெண்பா 
வெண்பாவின் பொது இலக்கணம்
வெண்பா, அதற்குரிய யாப்பிலக்கணத்தின் விதிகளைக் கொஞ்சமும் மீறாது எழுதும் பாவகையாகும். வெண்மை + பா = வெண்பா. வெண்மை = தூய்மை. அஃதாவது, சீர், தளை, ஓசை போன்ற யாப்பிலக்கணக் கூறுகளில் சிறிதும் பிழையில்லாத வெண்மைத் தன்மை கொண்டது எனப் பொருள்படும்.


இருமுறை படித்தால் போதும் - வெண்பா நெட்டுருவாகிவிடும் என்று கூறுவர். அப்படிப்பட்ட தளைக் கட்டுக்கோப்பும், தொடை நயமும், பொருட் தெளிவும் கொண்டு எழுதப்படுவது வெண்பாவாகும்.


பாவகைகளின் உறுப்புக்கள் ஆறனுள் எழுத்து, அசை தவிர்த்த சீர், தளை, அடி, தொடை எனும் உறுப்புக்கள் வெண்பாக்களில் எப்படி அமைகின்றன என்பதை இப்பகுதியில் பார்ப்போம். கூடவே, வெண்பாவின் ஓசையைப் பற்றியும், ஈறு எவ்வாறு அமையும் என்பதைப் பற்றியும் பார்ப்போம்.


வெண்பாவின் பொது இலக்கணம்
	சீர் 
	                  * இயற்சீர்களும் (ஈரசைச் சீர்கள்) வெண்சீர்களும் (மூவசை கொண்ட காய்ச்சீர்கள்) மட்டுமே வரலாம்.
                  * பிற சீர்கள் வாரா.
	தளை 
	                  * வெண்சீர் வெண்டளை, இயற்சீர் வெண்டளை மட்டுமே வரலாம்.
                  * பிற தளைகள் வாரா.
	அடி 
	                  * ஈற்றடி சிந்தடியாகவும், பிற அடிகள் அளவடிகளாகவும் வர வேண்டும்.
                  * பிறவகை அடிகள் வாரா.
                  * குறைந்தது இரண்டடிகள் பெற்று வர வேண்டும். பெரும்பான்மையாகப் பன்னிரண்டு அடிகள் வரை அமையலாம்.
	தொடை 
	                  * எல்லா அடிகளிலும் ஒரே எதுகையினாலோ (ஒரு விகற்பம்),
ஒவ்வோர் இரண்டடிக்கும் ஒன்றெனப் பல எதுகைகளாலோ (பல விகற்பம்) வெண்பா அமையும்.
                  * நேரிசை வெண்பாக்களில், இரண்டாம் அடியின் ஈற்றில் வரும் தனிச்சொல்லும் அவ்வடியின் முதற்சீரோடு எதுகை பெற்று வர வேண்டும். 
	ஓசை 
	செப்பலோசை
	ஈறு 
	                     * ஈற்றடி சிந்தடியாக அமைய வேண்டும்.
                     * ஈற்றுச் சீர் நாள், மலர், காசு, பிறப்பு எனும் வாய்பாடுகளில் ஒன்றினைக் கொண்ட ஓரசைச் சீராக அமைய வேண்டும்.
	

மேலே உள்ள அட்டவணையில் சொன்ன இலக்கணத்தை இன்னும் விரிவாகப் பார்ப்போம்.
(1) சீர்
                     * வெண்பாவில் இயற்சீர்களும் (ஈரசைச் சீர்கள்) வெண்சீர்களும் (மூவசை கொண்ட காய்ச்சீர்கள்) மட்டுமே வருகின்றன. 
                     * பிறவகைச் சீர்கள் வாரா.


காய்ச்சீர்கள் வெண்பாவிற்கு உரியன எனக் கூறும் தொல்காப்பிய நூற்பாப் பின்வருமாறு:


        இயற்சீர் இறுதி முன் நேர் அவண் நிற்பின்
உரிச்சீர் வெண்பா ஆகும் என்ப. 
(தொல்காப்பியம் - செய்யுளியல் 18)


தேமா, புளிமா, கருவிளம், கூவிளம் எனும் இயற்சீர்கள், தம்முன் நேரசை பெற்றுவரின் அவை வெண்பாவிற்கு உரியவாம் என்கிறது இந்நூற்பா. காய்ச்சீர்கள் மட்டுமே வெண்சீர்கள் எனப்பட்டாலும், இயற்சீர்களும் வெண்சீர்களும் வெண்பாவில் வருவனவாம்.
(2) தளை
அளவும் சிந்தும் வெள்ளைக்கு உரிய
தளை வகை ஒன்றாத் தன்மையான
(தொல்காப்பியம் - செய்யுளியல் 55)


என்ற நூற்பாவால், சீர் ஒன்றாத வகையான் இயற்சீர்கள் சேரும் தளை வெண்பாவிற்குரியது என்றும்,


வெண்சீர் ஈற்றசை நிரையசை இயற்றே 
(தொல்காப்பியம் - செய்யுளியல் 28)


என்ற நூற்பாவால், வெண்சீர் வரும்பொழுது நிரையசையீற்று இயற்சீர் போலத் தளைத்து வெண்பாச் செய்ய வேண்டும் என்றும் சொல்கிறது தொல்காப்பியம்.


அஃதாவது, ஒன்றாத் தன்மையான என்றதால்,
                     * மாச்சீர் முன் வரும் சீர் நிரையசையில் தொடங்க வேண்டும்.
                     * விளச்சீர் முன் வரும் சீர் நேரசையில் தொடங்க வேண்டும்.


வெண்சீர் ஈற்றசை நிரையசை இயற்றே என்றதால், காய்ச்சீரும் விளச்சீர் போலத் தளை கொள்ள வேண்டும், அஃதாவது: 
                     * காய்ச்சீர் முன் வரும் சீர் (விளச்சீர் முன் வரும் சீரைப் போல) நேரசையில் தொடங்க வேண்டும்.
 
ஆகவே, வெண்பாவில் கீழுள்ள இரண்டு தளைகளே வருகின்றன எனக்கொள்க:
                     * இயற்சீர் வெண்டளை (மா முன் நிரை, விளம் முன் நேர்)
                     * வெண்சீர் வெண்டளை (காய் முன் நேர்)


சுருங்கச் சொன்னால்,
                     * மா முன் நிரை
                     * விளம் முன் நேர் 
                     * காய் முன் நேர் 
என்ற விதிகளை அகத்தில் கொண்டு வெண்பா எழுதவும்.
(3) அடி
                     * வெண்பாவில்:
                     * ஈற்றடி தவிர்த்த எல்லா அடிகளும் அளவடிகளாக வருகின்றன. 
                     * ஈற்றடி சிந்தடியாக வரும்.
                     * வெண்பாவின் குறைந்த அளவு இரண்டடியாகும்.
                     * பெரும்பான்மையாகப் பன்னிரண்டு அடிகள் வரை வரலாம். பன்னிரண்டு அடியால் வருவது பஃறொடை வெண்பா.
                     * பன்னிரண்டுக்கும் மேற்பட்ட அடிகள் வரும் வெண்பாக்களைக் கலிவெண்பா என்று கொள்கிறோம். இதனைக் கலிப்பாவின் வகையென்று கொண்டு, வெண்கலிப்பா என்று கூறுவோரும் உளர். இவ்வாறு நீண்ட பாடல்கள், வெண்டளை பெறுமெனில் கலிவெண்பா என்றும், கலித்தளை வருமெனில் வெண்கலிப்பா என்று கூறுவோரும் உளர்.


கீழ்க்காணும் தொல்காப்பிய நூற்பாவில் வெண்பாவில் வரும் அடி வகைகளைக் காணலாம்.


அளவும் சிந்தும் வெள்ளைக்கு உரிய 
(தொல்காப்பியம் - செய்யுளியல் 55)


கீழ்க்காணும் தொல்காப்பிய நூற்பாவில் வெண்பாவின் அடிப்பெருமை முந்நான்கு (பன்னிரண்டு) அடிகள் எனவும், அடிச்சிறுமை ஏழு சீர்கள் (இரண்டடிகள்) எனவும் காணலாம்.


நெடுவெண் பாட்டே முந்நா லடித்தே
குறுவெண்பாட்டின் அளவு எழு சீரே 
(தொல்காப்பியம் - செய்யுளியல் 151)
(4) தொடை
எதுகை விதிகள் வெண்பா வகையைப் பொறுத்து மாறுபடும் (பயின்று வரும் எதுகையைப் பொறுத்து, வெண்பாவின் வகை மாறுபடுகிறது).
                     * எல்லா அடிகளிலும் ஒரே எதுகையினாலோ (ஒரு விகற்பம்), ஒவ்வோர் இரண்டடிக்கும் ஒன்றெனப் பல எதுகைகளாலோ (பல விகற்பம்) வரவேண்டும். நேரிசை வெண்பாக்களில் தனிச்சொல்லும் அவ்வடியின் முதற்சீரோடு எதுகை பெற்று வர வேண்டும். 
                     * வெண்பாவில் பொழிப்பு மோனை (முதல் மூன்றாம் சீர்களில் மோனை) வருவது சிறப்பு.
(5) ஓசை
வெண்பா செப்பல் ஓசை கொண்டது. அகவிக் கூறாது, ஒரு பொருளை எடுத்துச் சொல்லும் பாங்கில் அமைவது செப்பலோசை எனப்படும்.
        
        அகவல் என்பது ஆசிரியம்மே.
அதாஅன்று என்ப வெண்பா யாப்பே. 
(தொல்காப்பியம் - செய்யுளியல் 77, 78)


என்ற நூற்பாவில், வெண்பாவின் ஓசை அகவல் (விளித்தல் அல்லது கூப்பிடுதல்) அல்லாதது என்று கூறுவதன் மூலம் செப்பல் என்று அறிகிறோம்.


காக்கைபாடினியத்தில் செப்பல் ஓசை கொண்டது வெண்பா என்று கூறுகையில், இப்பாவகையின் விளக்கத்தைப் பற்றிய குறிப்பு உள்ளது.        
 
சிறந்துயர் செப்பல் இசையன வாகி
அறைந்த உறுப்பின் அகறல் இன்றி
விளங்கிக் கிடப்பது வெண்பா வாகும்.
(காக்கைபாடினியம்)


இந்நூற்பாவில், சிறந்து உயர்ந்த செப்பல் ஓசை கொண்டு, வெண்பாவின் பிற உறுப்புக்கள் பொருந்தி வந்து, பொருள் விளக்கத்துடன் இருப்பது (விளங்கிக் கிடப்பது) வெண்பா என்கிறார் இதன் ஆசிரியர்.


இங்கு “விளக்கம்” என்றமை, வெண்பாவாய் வரும் பாக்கள் குறித்த பொருளை மறையாது செப்பிக் கூறும் நிலையைக் குறிக்கும். இவ்வாறு வராத வெண்டளையால் ஆன பாடல்கள், வெண்பாவின் அனைத்து இலக்கணங்களும் பெற்று வந்தாலும், சொல்ல வந்த பொருளை மறைத்தோ உள்ளுறையாகவோ சொல்லுமாயின், அது செப்பலோசை பெறாது. நச்சினார்க்கினியர் தம் கலித்தொகை உரையில், ஆறாம் பாட்டின் உரையோடு இக்கருத்தினைக் கூறுவதைக் காண்க:


[தொல்காப்பியம்] “ஒருபொரு ணுதலிய வெள்ளடி யியலாற் - றிரிவின்றி வருவது கலிவெண் பாட்டே” என்பதனாற், பாட்டிற் பொருளோடே வேறும் ஒரு பொருள் தோன்றி நின்று பதினோரடியான் வந்த கட்டளைக் கலிவெண்பாட்டு, வேறும் ஒரு பொருள் தோன்றிநிற்றல் ஏனைப் பாக்கட்குஞ் சிறிதுளவேனும் பொருளாற் செய்யுள் வேறுபட்டுவரும் விதியின்மையின் ஆண்டு அவை ஆராய்ச்சியின்றாயிற்று. [கலித்தொகை ஆறாம் பாடல்] வெண்பாவாய் வருதலிற் குறித்த பொருளை மறையாது செப்பிக் கூற வேண்டும். இது குறித்த பொருளை மறைத்து வந்தமையானுந் தனக்கு உரிய வெண்டளையான் "நெடுவெண் பாட்டே முந்நா லடித்தே குறுவெண்பாட்டின் அளவு எழு சீரே” எனவே, நெடுவெண்பாப் பன்னீரடியின் இகவாவென்றலின் இதற்குப் பன்னீரடிப் பெருமை யென்று கொண்டார்.. [கலித்தொகையில்] இவ்விலக்கணம் பெற்றுவரும் பாட்டு எட்டுள.


கலித்தொகையில் ஆறாம் பாடல் வெண்பாவின் இலக்கணம் பெற்றுப் பதினோரடிகளால் ஆனது. இருப்பினும் சொல்ல வந்த பொருளை மறைத்து நின்றமையால், இப்பாட்டினைப் பன்னீரடிப் பெருமை என்று கருதிக் கலிவெண்பாட்டாகக் கொள்ள வேண்டும் என்கிறார் நச்சினார்க்கினியர்.


செப்பலோசை மூன்று வகைப்படும். அவையாவன:
                     * ஏந்திசைச் செப்பல் - வெண்சீர் வெண்டளை மட்டும் வரும்.
(எ-டு)
        ஆர்மறையும் ஒண்மணியும் ஐம்பொருளும் சூளுரைத்துப் 
        போர்தெளிந்த தீயோர்தம் பொன்முடியும் - தார்கடம்பும்
        சேர்கமழும் சேயோனின் தாள்.
 
                     * தூங்கிசைச் செப்பல் - இயற்சீர் வெண்டளை மட்டும் வரும்.
(எ-டு)
        வெண்பொற் சிலம்பும் மிகுசீர் மலர்களும்
        தண்ணியற் சொல்லார் தமிழொடு - பண்களும்
        மண்டிடும் சேயோன் கழல்.

                     * ஒழுகிசைச் செப்பல் - இயற்சீர் வெண்சீர் வெண்டளைகள் கலந்து வருவது.
(எ-டு)
        நீனிறப் புள்ளும் நெறிநின்ற சேவலும்
        பானிற நீறும் பசுங்கழலும் - தேனினிய
        வேனின்ற குன்றும் துணை.
(6) ஈறு
                        * வெண்பாவின் ஈற்றடி சிந்தடியாக அமைய வேண்டும்.
                        * வெண்பாவின் ஈற்றுச் சீர், நாள், மலர், காசு, பிறப்பு ஆகியவற்றில் ஒன்றை வாய்பாடாகக் கொண்ட ஓரசைச் சீராக இருத்தல் வேண்டும். 


காசு, பிறப்பு எனும் ஓரசைச் சீர்கள் குற்றுகரம் கொண்டு முடிவது சிறப்பு. எனினும், பண்டைத் தமிழ்ப் புலவர் பலர் மெல்லின, இடையின மெய்கள் ஏறி வந்த முற்றுகர ஈறுகள் கொண்டும் இச்சீரை அமைத்துள்ளனர்.


வெண்பாட்டு ஈற்று அடி முச் சீர்த்து ஆகும்
அசை சீர்த்து ஆகும் அவ் வழியான. 
(தொல்காப்பியம் - செய்யுளியல் 69)


என்ற நூற்பாவால், வெண்பாவின் இறுதி முச்சீர் அடியாக அமையும் என்றும், அதன் ஈற்றுச் சீர் அசைச்சீராக வரும் என்றும் அறியலாம்.


நேர் ஈற்று இயற்சீர் நிரையும் நிரைபும்
சீர் ஏற்று இறூஉம் இயற்கைய என்ப.
நிரை அவண் நிற்பின் நேரும் நேர்பும்
வரைவு இன்று என்ப வாய் மொழிப் புலவர். 
(தொல்காப்பியம் - செய்யுளியல் 70, 71)


என்ற நூற்பாவில் தொல்காப்பியர் கூறுவதாவது: ஈற்றயற்சீர் நேர் இறுதிகொண்ட ஈரசையாய் இருப்பின், நிரை அல்லது நிரைபு கொண்டு வெண்பா முடியும். ஈற்றயற்சீர் நிரை இறுதிகொண்ட ஈரசையாய் வரின், நேர் அல்லது நேர்பு கொண்டு முடியும்.


மேலும், ஈற்றயற்சீர் காய்ச்சீராக இருப்பின், நிரை இறுதிகொண்ட ஈரசைபோல் கொண்டு, நேர் அல்லது நேர்பு கொண்டு முடிக்க வேண்டுமென, முன் சொன்ன தளை விதியினாற் கொள்க.
வகைகள்
வெண்பா ஐந்து வகைப்படும். இவ்வகைகள் யாவும், வெண்பாவின் பொது இலக்கணங்களைப் பெற்று, அடிகளையும் தொடைகளையும் அமைக்கும் வகையில் வேறுபடுகின்றன. வெண்பா, அதன் இலக்கணத்திலிருந்து பிறழாது இயற்றப்பட வேண்டும் என்பதால், இப்பகுதியில் உள்ள சில எடுத்துக்காட்டுக்களைக் கொஞ்சம் விரிவாகவே பார்ப்போம்.
குறள் வெண்பா 
குறள் என்பது அடிக் குறுமையைக் குறிக்கும். குறள் வெண்பாக்கள் ஏழே சீர்கள் பெற்று வெண்பாவின் இலக்கணத்தோடு அமைய வேண்டும்.


குறள் வெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * இரண்டடிகள் மட்டுமே பெற்று, முதலடியில் நான்குசீர்களும் இரண்டாம் அடியில் மூன்று சீர்களும் பெற்று வரும்.
                        * ஒரு விகற்பத்தாலும் (அடி எதுகை பெற்றும்) இரு விகற்பத்தாலும் (அடி எதுகை பெறாமலும்) வரும்.
	

(எ-டு)
அகர - பகவன் என அடி எதுகை பெற்று, ஒரு விகற்பத்தால் வந்த குறள் வெண்பா இதோ:


அகர முதல எழுத்தெல்லாம் ஆதி
பகவன் முதற்றே யுலகு. (திருக்குறள்)


அடி எதுகை பெறாது, இரு விகற்பத்தால் வந்த குறள் வெண்பா:


அமிழ்தினும் ஆற்ற இனிதேதம் மக்கள்
சிறுகை அளாவிய கூழ். (திருக்குறள்)
சிந்தியல் வெண்பா 
சிந்தியல் வெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * மூன்றடிகள் மட்டுமே பெற்று வரும்.
                        * நேரிசைச் சிந்தியல், இன்னிசைச் சிந்தியல் என இரண்டு வகைப்படும்.
                        * இரண்டாம் அடியின் இறுதியில் தனிச்சொல் பெற்று ஒருவிகற்பத்தாலோ, இரண்டு விகற்பத்தாலோ வருவது நேரிசைச் சிந்தியல் வெண்பா.
                        * தனிச்சொல் இன்றி ஒரு விகற்பத்தாலோ பலவிகற்பத்தாலோ வருவது இன்னிசைச் சிந்தியல் வெண்பா ஆகும்.
	நேரிசைச் சிந்தியல் வெண்பா
மூன்றடிகளால் அமைந்த சிந்தியல் வெண்பாவில், இரண்டாம் அடியின் ஈற்றுச்சீர் (பாவின் எட்டாம் சீர்) தனிச்சொல்லாய் அமைந்தால், அது நேரிசைச் சிந்தியல் வெண்பா எனப்படும். இவ்வாறு வரும் தனிச்சொல், முதலிரண்டடிகளின் முதற்சீரோடு எதுகை பெற்றமைய வேண்டும்.


இஃது, ஒரு விகற்பத்தாலோ பல விகற்பத்தாலோ அமையலாம்.


அடிதோறும் முதற்சீரிலும், இரண்டாம் அடியின் தனிச்சொல்லிலும் ஒரே எதுகை பெற்று, ஒரு விகற்பத்தால் வந்த நேரிசைச் சிந்தியல் வெண்பா:


        நீனிறப் புள்ளும் நெறிநின்ற சேவலும்
பானிற நீறும் பசுங்கழலும் - தேனினிய
        வேனின்ற குன்றும் துணை.


முதலிரண்டு அடிகளின் முதற்சீரிலும் இரண்டாம் அடியின் தனிச்சொல்லிலும் ஓர் எதுகை பெற்றும், மூன்றாம் அடியின் முதற்சீரில் வேறு எதுகையுடனும் எழுதியுள்ள பல விகற்பத்தால் வந்த நேரிசைச் சிந்தியல் வெண்பா:


        ஆற்றினைப் போற்றி யகமகிழ்ந்தோம் என்றும்நம்
சேற்றினிற் பொன்னீந் திறமுடைத் - தாற்றலிற் 
        சீர்கொண்ட காவேரி நீர்.
இன்னிசைச் சிந்தியல் வெண்பா
தனிச்சொல் இன்றி, மூன்றடிகளில் அமைந்தது இன்னிசைச் சிந்தியல் வெண்பா. இவ்வகையும், ஒரு விகற்பத்தாலோ பல விகற்பத்தாலோ அமையலாம்.


எல்லா அடிகளின் முதற்சீரிலும் ஒரே எதுகை பெற்றமைந்த, ஒரு விகற்பத்தால் வந்த இன்னிசைச் சிந்தியல் வெண்பாப் பாடல் இதோ:


திங்களைப் போற்றுதும் திங்களைப் போற்றுதும்
கொங்கலர்தார்ச் சென்னி குளிர்வெண் குடைபோன்றிவ்
அங்கண் உலகளித்த லான். (சிலப்பதிகாரம்)


இது சிலப்பதிகாரத்தில் அமைந்த ஒரு மங்கல வாழ்த்துப் பாடலாகும்.


சிலப்பதிகாரத்தில் அமைந்த இன்னொரு மங்கல வாழ்த்துப் பாடல் இதோ. இது பல விகற்பத்தால் வந்த இன்னிசைச் சிந்தியல் வெண்பா ஆகும்:


ஞாயிறு போற்றுதும் ஞாயிறு போற்றுதும்
காவிரி நாடன் திகிரிபோல் பொற்கோட்டு
மேரு வலம்திரித லான். (சிலப்பதிகாரம்)


இதன் மூன்று அடிகளிலும் வெவ்வேறு எதுகைகள் வந்துள்ளமையைக் காண்க. முதலிரண்டு அடிகளில் மெய்யெழுத்து ஒன்றாது, இகரம் என்னும் உயிரெழுத்து மட்டும் ஒன்றி உயிர் எதுகை வந்துள்ளது எனக் கொண்டாலும், மூன்றாம் அடியில் வேறு எதுகை வந்ததால் இப்பாடலைப் பல விகற்பம் என்றே கொள்ள வேண்டும்.
நேரிசை வெண்பா
நேரிசை வெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * நான்கடிகள் பெற்று வரும்.
                        * இரண்டாம் அடியின் இறுதியில் தனிச்சொல் பெறும். தனிச்சொல் இரண்டாம் அடியின் முதற்சீரோடு எதுகை பெறல் வேண்டும்.
                        * ஒரு விகற்பத்தாலோ (எல்லா அடிகளும் தனிச்சொல்லும் ஒரே எதுகையில் அமைவது), இரு விகற்பத்தாலோ (முதல் இரண்டு அடிகளும் தனிச்சொல்லும் ஓர் எதுகையிலும், மூன்றாம் நான்காம் அடிகள் ஓர் எதுகையிலும் அமைவது) வரும்.
                        * இருகுறள் நேரிசை, ஆசிடை நேரிசை என இருவகைப்படும்:
                        * இரண்டு குறள் வெண்பாக்களை ஒரு தனிச்சொல் கொண்டு இணைத்து வருவது போல் அமைவது இருகுறள் நேரிசை வெண்பாவாகும்.
                        * இரண்டு குறள் வெண்பாக்களை ஒரு தனிச்சொல் கொண்டு இணைக்கையில் முதற்குறளின் இறுதியில் ஒன்றோ இரண்டோ அசைகளைச் சேர்த்து வருவது போல் அமைவது ஆசிடை[13] நேரிசை வெண்பாவாகும்.
	

இந்நேரிசை வெண்பாவின் வகைகளை இப்போது பார்ப்போம்.
இருகுறள் நேரிசை வெண்பா
நேரிசை வெண்பாவில் உள்ள தனிச்சொல்லை (எட்டாம் சீரை) நீக்கினால், இரண்டு தனித் தனியான குறள் வெண்பாக்கள் கிடைக்கப்பெறும் அமைப்புடையது, இருகுறள் நேரிசை வெண்பா எனப்படும்.


இருகுறள் நேரிசை வெண்பாக்களில் ஏழாம் சீர், குறள் வெண்பாவின் ஈற்றுச்சீருக்கும் (ஓரசைச்சீர்), நேரிசை வெண்பாவின் இடையில் வரும் சீருக்கும் (இவ்விடத்தில் ஈரசைச்சீர்) பொருத்தும்படி இலக்கணம் கொள்ள வேண்டும். எனவே இச்சீர், நேர்பு அல்லது குற்றியலுகர ஈற்றுத் தேமா, நிரைபு அல்லது குற்றியலுகர ஈற்றுப் புளிமா என்ற இரண்டனுள் ஒன்றாகவே வருதல் வேண்டும்.


ஏழாம் சீர் மாச்சீர் என்பதால், எட்டாம் சீரான தனிச்சொல் நிரையசையில் தொடங்க வேண்டும்.


தனிச்சொல்லொடு முதலிரண்டு அடிகளின் முதற்சீர்களும் எதுகை கொள்ள வேண்டுமென்பதால், அச்சீர்கள் பொதுவாக நிரையசையில் தொடங்கும் சீர்களாகவே அமைகின்றன. சிறப்பில்லாத எதுகைகள் வருகையில் இவ்வமைப்பு மாறலாம்.


இருகுறள் நேரிசை வெண்பாக்கள், ஒரு விகற்பத்தாலோ பல விகற்பத்தாலோ அமையலாம். விகற்பம் = எதுகை.


ஒரு விகற்பத்தால் வந்த இருகுறள் நேரிசை வெண்பா:


நிலவுச் சடையானும் நீண்மறை யோதும்
பலமுக மாவயனும் வந்து - நிலத்தைக்
கலையாய் மயக்கும் கடற்கிடந் தானும் 
உலகுடனே மெச்சிடும் வேல்.


இஃது எல்லா அடிகளிலும் முதற்சீரில் ஒரே எதுகை பெற்று, இரண்டாம் அடியிறுதியில் அதே எதுகையான் அமைந்த தனிச்சொல்லையும் பெற்று வந்துள்ளது. நிலவு - பலமுக - நிலத்தை - கலையை - உலகுடன் என இப்பாடலில் மூன்றாம் அடியில் லகர மெய்யோடு ஐகாரம் சேர்ந்து வருக்க எதுகையானதையும் காண்க. இப்பாடலில் வந்து என்ற ஏழாம் சீர், காசு (நேர்பு) என ஓரசை வாய்பாட்டிற்கும், தேமா என்ற ஈரசை வாய்பாட்டிற்கும் பொருந்த வந்துள்ளமையைக் காண்க. நிலத்தை என்ற தனிச்சொல்லை நீக்கினால், “நிலவுச் சடையானும் நீண்மறை யோதும் பலமுக மாவயனும் வந்து”, “கலையாய் மயக்கும் கடற்கிடந் தானும் உலகுடனே மெச்சிடும் வேல்” என இரண்டு குறள் வெண்பாக்கள் கிடைப்பதை நோக்குக.


இரு விகற்பத்தால் வந்த இருகுறள் நேரிசை வெண்பா:


        நகரிழைத்து நித்திலத்து நாண்மலர்கொண் டாங்கே
திகழும் அணிவயிரம் சேர்த்து - நிகரில்லாப்
பைங்கமல மேந்திப் பணிந்தேன் பனிமலராள்
அங்கவலம் கொண்டான் அடி.  (திவ்வியப் பிரபந்தம்)


திருமாலைப் பாடிய நாலாயிரத் திவ்வியப் பிரபந்தத்தில், பூதத்தாழ்வாரால் இயற்றப்பட்ட இரண்டாம் திருவந்தாதியில் உள்ள பாடல் இது. இஃது இருவிகற்பம் என்பதால், முதலிரண்டு அடிகளிலும் தனிச்சொல்லிலும் ஓர் எதுகை பெற்றும், அடுத்த இரண்டு அடிகளில் வேறு எதுகை பெற்றும் வந்துள்ளது. இங்கும் சேர்த்து என்ற ஏழாம் சீர், காசு (நேர்பு) என ஓரசை வாய்பாட்டிற்கும், தேமா என்ற ஈரசை வாய்பாட்டிற்கும் பொருந்த வந்துள்ளமையைக் காண்க. 
ஆசிடை நேரிசை வெண்பா
ஆசிடை நேரிசை வெண்பாவில், இடையில் உள்ள தனிச்சொல்லுடன், ஏழாம் சீரின் பிற்பகுதியில் உள்ள ஒன்றோ இரண்டோ அசைகளையும் நீக்கினால், மீதம் கிடைக்கும் இரண்டு பகுதிகளும் குறள் வெண்பாக்களாய்க் கிடைக்கின்றன. இவ்வாறு நீக்கப்படும் ஏழாம் சீரின் பிற்பகுதியில் உள்ள அசைகளையே இங்கு ஆசு என்கிறோம். இவ்வாறு இரண்டு குறள் வெண்பாக்களைத் தனிச்சொல்லும் ஆசும் கொண்டு இணைத்து, நேரிசை வெண்பாச் செய்தமையால் இதனை ஆசிடை நேரிசை வெண்பா என்கிறோம்.


ஆசிடை நேரிசை வெண்பாவில் தனிச்சொல்லை மட்டும் நீக்கினால், முதற்பகுதியின் ஈற்றுச்சீர் (நேரிசை வெண்பாவின் ஏழாம் சீர்) காசு, பிறப்பு எனும் வாய்பாடு கொண்ட நேர்பு, நிரைபு என்பவற்றுள் ஒன்றாக இல்லாது, வேறு வாய்பாடுகளால் அமைந்திருக்கும். இம்முதற்பகுதியின் ஈற்றுச்சீரில் ஒன்றோ இரண்டோ அசைகளை நீக்கினாலொழிய, இப்பகுதி குறள் வெண்பா ஆகாது.


ஆசிடை நேரிசை வெண்பாக்களும், ஒரு விகற்பத்தாலோ பல விகற்பத்தாலோ அமையலாம். விகற்பம் = எதுகை.


ஒரு விகற்பத்தால் வந்த ஆசிடை நேரிசை வெண்பா:


        அவனாம் இவனாம் உவனாமற் றும்ப
ரவனாம் அவனென் றிராதே - அவனாம்
அவனே எனத்தெளிந்து கண்ணனுக்கே தீர்ந்தால்
அவனே எவனேலும் ஆம்.  (திவ்வியப் பிரபந்தம்)


இஃது நாலாயிரத் திவ்வியப் பிரபந்தத்தில், நம்மாழ்வாரால் இயற்றப்பட்ட பெரிய திருவந்தாதியின் 36ஆம் பாடலாகும். அவனாம் - அவனாம் - அவனாம் - அவனே - அவனே என ஒரே எதுகையால் அமைந்த பாடல் இது. இங்கு இராதே என்ற ஏழாம் சீரில், தே என்ற ஈற்றசை ஆசு எனப்படும். இதனை நீக்கினால் கிடைக்கும் இரா என்ற சீர் மலர் எனும் ஓரசை வாய்பாடு பெற்று, “அவனாம் இவனாம் உவனாமற் றும்ப ரவனாம் அவனென் றிரா” எனும் முதற் பகுதியைக் குறள் வெண்பாவின் இலக்கணம் பெறச் செய்கிறது.


இரு விகற்பத்தால் வந்த ஆசிடை நேரிசை வெண்பா:


அடிமூன்றில் இவ்வுலகம் அன்றளந்தாய் போலும் 
அடிமூன் றிரந்தவனி கொண்டாய்  - படிநின்ற
நீரோத மேனி  நெடுமாலே  நின்னடியை
யாரோத வல்லார் அறிந்து? (திவ்வியப் பிரபந்தம்)


பூதத்தாழ்வாரால் இயற்றப்பட்ட இரண்டாம் திருவந்தாதியில் உள்ள திவ்வியப் பிரபந்தப் பாடல் இது. அடிமூன்றில் - அடிமூன்று - படிநின்ற என முதலிரண்டடிகளில் ஓரெதுகையும், நீரோத - யாரோத எனப் பின்னிரண்டடிகளில் வேறோர் எதுகையும் பெற்ற பாடல் இது. இங்கு ஏழாம் சீரில் கொண்டு + ஆய் என நேர்பசையுடன் ஆசு சேர்ந்து வந்துள்ளதைக் காண்க.
இன்னிசை வெண்பா
இன்னிசை வெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * நான்கடிகள் பெற்று வரும்.
                        * இரண்டாம் அடியின் இறுதியில் தனிச்சொல்லின்றி, ஒரு விகற்பத்தாலோ (எல்லா அடிகளும் ஒரே எதுகையில் அமைவது), பல விகற்பத்தாலோ (ஒன்றுக்கும் மேற்பட்ட எதுகைகள் கொண்டு அமைவது) வரும்.
	தனிச்சொல் இல்லாது நான்கடிகளில் அமைந்த இன்னிசை வெண்பாக்கள், ஒரு விகற்பத்தாலோ பல விகற்பத்தாலோ அமையலாம். விகற்பம் = எதுகை.


ஒரு விகற்பத்தால் வந்த இன்னிசை வெண்பா:


        இம்மை பயக்குமால் ஈயக் குறைவின்றால்
தம்மை விளக்குமால் தாமுளராக் கேடின்றால்
எம்மை யுலகத்தும் யாம்காணோம் கல்விபோல்
மம்மர் அறுக்கும் மருந்து. (நாலடியார்)


இம்மை - தம்மை - எம்மை - மம்மர் என நான்கடிகளின் முதற்சீரிலும் ஒரே எதுகை பெற்றமைந்த ஒரு விகற்பத்தால் வந்த இன்னிசை வெண்பாவாகும் இப்பாடல்.


பல விகற்பத்தால் வந்த இன்னிசை வெண்பா:


        இகழுநர் சொல்லஞ்சிச் சென்றார் வருதல்
பகழிபோ லுண்கண்ணாய் பொய்யன்மை யீண்டைப்
பவழஞ் சிதறி யவைபோலக் கோபந்
தவழுந் தகைய புறவு. (கார் நாற்பது)


இகழுநர் - பகழிபோல் என முதலிரண்டு அடிகளில் ஓரெதுகையும், பவழம் - தவழும் எனப் பின்னிரண்டடிகளில் வேறோர் எதுகையும் கொண்டது இப்பாடல். (நான்கடிகளிலும் ஒரே உயிரெதுகை எனக்கொள்வது சிறப்பில்லாதது என்பதை உணர்க).


திருந்திழாய் காதலர் தீர்குவ ரல்லர்
குருந்தின் குவியிண ருள்ளுறை யாகத்
திருந்தி னிளிவண்டு பாட விருந்தும்பி
இன்குழ லூதும் பொழுது. (கார் நாற்பது)


இப்பாடல், திருந்திழாய் - குருந்தின் - திருந்தின் என முதல் மூன்றடிகளில் ஓரெதுகையும், ஈற்றடியில் வேறெதுகையும் கொண்ட பல விகற்பத்தால் வந்த இன்னிசை வெண்பா ஆகும்.
பஃறொடை வெண்பா
பஃறொடை வெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * ஐந்தடிகள் முதல் பன்னிரண்டடிகள் வரை பெற்று வரும்.
                        * ஒரு விகற்பத்தாலோ (எல்லா அடிகளும் ஒரே எதுகையில் அமைவது), பல விகற்பத்தாலோ (ஒன்றுக்கும் மேற்பட்ட எதுகைகள் கொண்டு அமைவது) வரும்.
                        * பல விகற்பத்தால் வரும் பஃறொடை வெண்பாக்கள் ஒவ்வோர் இரண்டடிக்கும் ஓர் எதுகை பெற்று வருவது சிறப்பு.
	

(எ-டு)
கறுத்த பகைமுனையும் கள்ளாட்டுக் கண்ணும்
நிறுத்த மனமில்லார் சேரி அகத்தும்
குணநோக்கிக் கொண்டவர் கோள்விட் டுழியும்
நிகரில் அறிவினார் வேண்டார் பலர்தொகு
நீர்க்கரையும் நீடு நிலை. (ஆசாரக்கோவை)


இவ்வாசாரக்கோவைப் பாடல் முதலிரண்டு அடிகள் தவிர்த்துப் பிற அடிகளில் எதுகையில்லாது, பல விகற்பத்தால் வந்தது.
கலிவெண்பா
கலிவெண்பாவின் பொது இலக்கணம்
	                        * வெண்பாவின் பொது இலக்கணம் பெறும்.
                        * பதின்மூன்று அடிகள் முதல் எத்தனை அடிகள் வேண்டுமானாலும் பெற்று வரலாம்.
                        * இன்னிசைக் கலிவெண்பா, நேரிசைக் கலிவெண்பா என இரண்டு வகைப்படும்.
                        * ஒவ்வோர் இரண்டடிகளுக்கும் தனிச்சொல்லும், அடிமுதற்சீர்கள் தனிச்சொல் என மூன்றனுக்கும் எதுகை பெற்று வருவது நேரிசைக் கலிவெண்பா எனப்படும்.
                        * தனிச்சொல்லின்றி, ஒவ்வோர் இரண்டடிகளுக்கும் அடிமுதற்சீர்களில் எதுகை பெற்று வருவது இன்னிசைக் கலிவெண்பா எனப்படும்.
	

முன்பே கூறியதைப் போல், கலிவெண்பாக்களை, வெண்கலிப்பா என்ற கலிப்பாவின் வகையாகக் கொண்டு வகைப்படுத்துதலும் உண்டு.
நேரிசைக் கலிவெண்பா
குமர குருபரர் எழுதிய கந்தர் கலிவெண்பா, ஒவ்வோர் இரண்டடிக்கும் முதற்சீரோடு எதுகை அமைந்த தனிச்சொல் பெற்றமைந்த நேரிசைக் கலிவெண்பா ஆகும்.


பூமேவு செங்கமலப் புத்தேளும் தேறரிய
பாமேவு தெய்வப் பழமறையும் - தேமேவு
நாதமுநா தாந்த முடிவும் நவைதீர்ந்த
போதமும் காணாத போதமாய் - ஆதிநடு
அந்தம் கடந்தநித்தி யானந்த போதமாய்ப்
பந்தம் தணந்த பரஞ்சுடராய் - வந்த
குறியும் குணமுமொரு கோலமுமற் றெங்கும்
செறியும் பரம சிவமாய் - அறிவுக்
கனாதியாய் ஐந்தொழிற்கும் அப்புறமாய் அன்றே
மனாதிகளுக் கெட்டா வடிவாய்த் - தனாதருளின்
…
…
ஆயும் பழைய அடியா ருடன்கூட்டித்
தோயும் பரபோகம் துய்ப்பித்துச் - சேய
கடியேற்கும் பூங்கமலக் கால்காட்டி ஆட்கொண்
டடியேற்கு முன்னின் றருள்.
(கந்தர் கலிவெண்பா)


தமிழ் விடு தூது என்ற அருமையான நூல் ஒன்றும் நேரிசைக் கலிவெண்பாவால் பாடப் பெற்றதாகும். காதலுக்குத் தூது போன பெருமை, தமிழைத் தவிர வேறு எந்த உலக மொழிக்கு உண்டு?
இன்னிசைக் கலிவெண்பா
பெரிய திருமடல், சிறிய திருமடல் எனும் திருமங்கையாழ்வாரின் பாசுரங்கள், ஒரே எதுகையினால் அமைந்த நூற்றுக்கும் மேற்பட்ட அடிகள் கொண்டு பாடப்பட்டுள்ள இன்னிசைக் கலிவெண்பாக்களாம். சிறிய திருமடலின் தொடக்கமும் இறுதியுமான அடிகள் இதோ:


காரார் வரைக்கொங்கைக் கண்ணார் கடலுடுக்கை
சீரார் சுடர்ச்சுட்டிச் செங்கலுழிப் பேராற்று
பேரார மார்பின் பெருமா மழைக்கூந்தல்
நீரார வேலி நிலமங்கை யென்னுமிப்
பாரோர் சொலப்பட்ட மூன்றன்றே அம்மூன்றும்
ஆராயில் தானே அறம்பொரு ளின்பமென்
றாரா ரிவற்றி னிடையதனை எய்துவார்
சீரார் இருகலையும் எய்துவர் சிக்கெனமற்
றாரானு முண்டென்பார் என்பது தானதுவும்
ஓராமை யன்றெ? உலகத்தார் சொல்லும்சொல்
ஓராமை யாமா ரதுவுரைக்கேன் கேளாமே
காரார்ப் புரவியேழ் பூண்ட தனியாழித்
தேரார் நிரைகதிரோன் மண்டலதைக் கீண்டுபுக்
காரா வமுதமங் கெய்தி அதுனின்றும்
வாரா தொழிவதொன் றுண்டே யதுநிற்க
ஏரார் முயல்விட்டுக் காக்கைப்பின் போவதே?
…
…
ஓரானைக் கொம்பொசித் தோரானைக் கோள்விடுத்த
சீரானை செண்க ணெடியானை தேந்துழாய்த்
தாரானை தாமரைபொல் கண்ணனை யெண்ணருஞ்சீர்ப்
பேரா யிரமும் பிதற்றிப் பெருந்தெருவே
ஊரா ரிகழிலும் ஊரா தொழியேன்நான்
வாரார்பூம் பெண்ணை மடல்.
(சிறிய திருமடல்)


இச்செய்யுள், எல்லா அடிகளிலும் ஒரே எதுகை கொண்டு, முழுக்க முழுக்க வெண்டளை பெற்று அமைந்துள்ளது. செப்பவும் சுவைக்கவும் பாடவும் மிக இனிமையான பாடல் இது.
________________


பகுதி 6: வஞ்சிப்பா 
வஞ்சிப்பாவின் பொது இலக்கணம்
வஞ்சிப்பா, அகவற்பாவின் நடையைத் தழுவி வரும் ஒரு பாவகையாகும்.
 
        ஆசிரிய நடைத்தே வஞ்சி ஏனை
வெண்பா நடைத்தே கலி என மொழிப.
(தொல்காப்பியம் - செய்யுளியல் 104)


என்ற நூற்பாவைக் காண்க.


வஞ்சிப்பாவானது தரவு, தனிச்சொல், சுரிதகம் என்ற மூன்று உறுப்புக்கள் கொண்டமையும். முதலில் வஞ்சிப்பாவின் பொது இலக்கணத்தைப் பார்த்துவிட்டுப் பின் அதன் வகைகளையும் பார்ப்போம்.


வஞ்சிப்பாவின் பொது இலக்கணம்
	அமைப்பு  
	வஞ்சிப்பா மூன்று உறுப்புக்கள் கொண்டு அமையும். அவையாவன:
                        * வஞ்சிப்பா இலக்கணம் கொண்ட தரவு 
                        * தனிச்சொல்
                        * ஆசிரியப்பா இலக்கணம் கொண்ட சுரிதகம் 
	சீர் 
	                        * தரவில் வஞ்சியுரிச்சீர்கள் (மூவசை கொண்ட கனிச்சீர்கள்) பயின்று வருகின்றன; காய்ச்சீர்களும் பிற சீர்களும் கலந்து வரலாம்; மாச்சீர்கள் வாரா.
                        * தனிச்சொல் எத்தனை அசைகளானும் வரலாம்.
                        * ஆசிரியச் சுரிதகம் ஆசிரியப்பாவின் இலக்கணம் பெறும்.
	தளை 
	                        * தரவில் ஒன்றிய வஞ்சித்தளையும், ஒன்றாத வஞ்சித்தளையும் பயின்று வரும். 
                        * பிற தளைகளும் கலந்து வரலாம்.
	அடி 
	தரவு
                        * வஞ்சிப்பாத் தரவு குறளடி கொண்டோ சிந்தடி கொண்டோ அமையும்.
                        * அடி எண்ணிக்கையில், சிறுமை மூன்றடி. பெருமைக்கு வரம்பு இல்லை.


தனிச்சொல் 
                        * தரவுக்கும் சுரிதகத்திற்கும் இடையில் தனிச்சொல் பெறும்.


சுரிதகம்
                        * ஆசிரியப்பாவிற்கான அடிகள் மட்டுமே சுரிதகத்தில் வரும்.
                        * தரவினைவிடக் குறைந்த அடி எண்ணிக்கையோ அல்லது அதனை ஓத்த அடி எண்ணிக்கையோ கொண்டு சுரிதகம் அமைய வேண்டும்.
	ஓசை 
	தூங்கலோசை
	ஈறு 
	                        * தனிச்சொல்லும் ஆசிரியச் சுரிதகமும் கொண்டு முடியும்.
                        * ஆசிரியச் சுரிதகத்தில் ஆசிரியப்பாவின் ஈறுகளுள் ஒன்று வருவது சிறப்பு.
	

இந்த அட்டவணையில் சொன்ன இலக்கணத்தை இன்னும் விரிவாகப் பார்ப்போம்.
(1) சீர்
வஞ்சிப்பாவின் தரவில்:
                        * வஞ்சியுரிச்சீர்களான தேமாங்கனி, புளிமாங்கனி, கூவிளங்கனி, கருவிளங்கனி ஆகிய நான்கும் பயின்று வருகின்றன.
                        * சிறுபான்மையாகக் காய்ச்சீர்களும் வரலாம். பிறவகைச் சீர்களும், நான்கசைச் சீர்களும் வரும் வஞ்சிப்பாக்களும் உள்ளன.
                        * மாச்சீர்கள் வாரா.


அடுத்ததாக, இவ்விலக்கணங்களைச் சொல்லும் நூற்பாக்களைப் பார்ப்போம்:


வஞ்சிச் சீர் என வகை பெற்றனவே
வெண் சீர் அல்லா மூவசை என்ப. 
(தொல்காப்பியம் - செய்யுளியல் 19)


என்ற நூற்பாவால் வெண்சீர் அல்லாத மூவசைச் சீர்களை, அதாவது கனிச்சீர்களை வஞ்சியுரிசீர்கள் எனக் கொள்ளவேண்டும்.


வஞ்சி மருங்கின் எஞ்சிய உரிய. 
(தொல்காப்பியம் - செய்யுளியல் 21)


என்ற நூற்பாவால் வஞ்சிப்பாவில் தன் சீர்களோடு இயற்சீர், வெண்சீர் போன்றவையும் வரும் எனக் கொள்ளவேண்டும். எஞ்சிய உரிய என்றதால் அசைச்சீர்களும் பொதுச்சீர்களும் சேர்ந்தும் வரலாம்.


கலித்தளை அடிவயின் நேர் ஈற்று இயற்சீர்
நிலைக்கு உரித்து அன்றே தெரியுமோர்க்கே.
வஞ்சி மருங்கினும் இறுதி நில்லா.  
(தொல்காப்பியம் - செய்யுளியல் 24, 25)


என்ற நூற்பாவால் கலித்தளையில் நேர் ஈற்று இயற்சீர் வாரா என்று கூறிவிட்டுப் பின், வஞ்சிப்பாக்களிலும் நேர் இறுதி கொண்ட இயற்சீர்கள் (தேமா, புளிமா) வாரா என்கிறார் தொல்காப்பியர். 


அசை கூன் ஆகும் அவ்வயினான.  
(தொல்காப்பியம் - செய்யுளியல் 46)


எனும் நூற்பாவால், ஓர் அசை கூனாக வஞ்சியடிகளில் வரலாம் என்று அறிகிறோம். எடுத்துக்காட்டாக,


        மாவழங்கலின் மயக்குற்றன வழி
கலங்கழாஅலின் துறை கலக்குற்றன.


இவ்வஞ்சியடிகளில், வழி, துறை என்ற அசைகள் அடிகளின் கடையிலும் இடையிலும் கூனாக வந்தன.
(2) தளை
வஞ்சிப்பாவின் தரவில் கீழுள்ள இரண்டு தளைகளும் பயின்று வருகின்றன:
                        * ஒன்றிய வஞ்சித்தளை: கனி முன் நிரை
                        * ஒன்றாத வஞ்சித்தளை: கனி முன் நேர் 


பிற தளைகளும் வரலாம்.
(3) அடி
வஞ்சி அடியே இரு சீர்த்து ஆகும்
முச் சீரானும் வரும் இடன் உடைத்தே. 
(தொல்காப்பியம் - செய்யுளியல் 43, 45)


எனும் தொல்காப்பிய நூற்பாவில், வஞ்சிப்பா குறளடிகளாலும் சிந்தடிகளாலும் அமையலாம் என்பதைக் காணலாம்.


வஞ்சிப்பாத் தரவு: 
                        * குறளடி கொண்டோ சிந்தடி கொண்டோ அமையும்.
                        * அடிச்சிறுமை மூன்றடி. பெருமைக்கு வரம்பு இல்லை.
(4) ஓசை
        தூங்கல் ஓசை வஞ்சி ஆகும். 
(தொல்காப்பியம் - செய்யுளியல் 80)


வஞ்சிப்பா தூங்கல் ஓசை கொண்டது. தூங்கல் என்பது யானையைக் குறிக்கும் எனவும், ஒரு தூக்கு அசைதலைக் குறிக்கும் எனவும் கூறுவர். யானை அசைவதைப்போல் மெல்ல மெல்ல அசைத்து வரும் நடையிலோ, ஊஞ்சல் ஆடுவதைப்போல் நீண்ட கால அளவு கொண்ட அசைவுகளுடனோ வருவது தூங்கல் ஓசை. மூவசைக் கனிச்சீர்கள் கொண்டமையால், இப்பாவின் ஓசை மெதுவாகவும் நீண்ட கால அளவுடனும் வருவதைக் காணலாம்.


தூங்கல் ஓசை மூன்று வகைப்படும். அவையாவன:
                        * ஏந்திசைத் தூங்கல் - ஒன்றிய வஞ்சித்தளையால் மட்டும் வரும்.
(எ-டு)
        அருமறையொடு முரல்திருவுளம்
        பெரும்பொருளொடு திகழ்திருப்பதம்
        விருப்பொடுதொழ வருள்தனைத்தரும்
        எனவாங்கு 
        சேயோன் தாளிணை பணிந்து
        புகவே வினையெலாம் போகாமோ விரைந்தே!
 
                        * அகவல் தூங்கல் - ஒன்றாத வஞ்சித்தளையால் மட்டும் வரும்.
(எ-டு)
        பூவிதழொடு நன்மணமதும் 
        உள்மகிழ்வொடு வண்கவினதும்
        நல்லுறவினில் ஈமகவதும்  
        வாழ்நிலத்து
        வாழ்ந்த பயனென் றுணர்ந்தோர் 
        தாழ்தல் இல்லை தாம்வாழு நாளே!

                        * பிரிந்திசைத் தூங்கல் - ஒன்றிய ஒன்றாத வஞ்சித்தளைகளும், பிற தளைகளும் கலந்து வருவது.
(எ-டு)
        மலரிதழொடு நறுமணமதும் 
        நறுமணந்தரு முளமகிழ்வதும் 
        உளமகிழ்வொடு வருகவினதும்
        வருகவினொடு கொள்ளுறவதும் 
        விளையுறவின் வழிமகவதும்  
        வாழ்நிலத்து
        வாழ்ந்த பயனென் றுணர்ந்தோர் 
        தாழ்தல் இல்லை தாம்வாழு நாளே!
(5) ஈறு
                           * வஞ்சிப்பா தனிச்சொல்லும் ஆசிரியச் சுரிதகமும் கொண்டு முடியும்.


ஆசிரியப்பாவின் ஈற்றயலடி மூன்று சீர் பெற்று அமையும் என்றும், கலிப்பாவிலும் இவ்வாறு அமையும் என்றும், ஈற்றயலடியின் இலக்கணத்தைக் கூறுகையில், தொடர்ந்து கீழ்க்காணும் நூற்பாவினையும் கூறுகிறார் தொல்காப்பியர்.
  
வஞ்சித் தூக்கே செந்தூக்கு இயற்றே.  
(தொல்காப்பியம் - செய்யுளியல் 68)


இத்தொல்காப்பிய நூற்பாவின் மூலம், வஞ்சிப்பாவின் இறுதியும் ஆசிரியப்பாவின் இறுதிபோல் முடியும் என்று உணர்கிறோம். செந்தூக்கு என்பது ஆசிரியப்பாவின் ஓசை நடையைக் குறிக்கும் (ஈற்றயலடி பற்றிய இலக்கணத்தைப் பேசும் இவ்விடத்தில், வஞ்சிப்பாவின் ஈற்றயலடி சிந்தடியாக வருதலைக் குறிக்கும்).
வஞ்சிப்பா வகைகள்
வஞ்சிப்பா இரண்டு வகைப்படும். இவ்வகைகள், வஞ்சிப்பாவின் பொது இலக்கணங்களைப் பெற்று, அடிகளையும் அமைக்கும் வகையில் வேறுபடுகின்றன.
குறளடி வஞ்சிப்பா
குறளடி வஞ்சிப்பாவின் பொது இலக்கணம்
	                           * வஞ்சிப்பாவின் பொது இலக்கணம் பெறும்.
                           * அடிக்கு இரண்டு சீர்கள் கொண்ட குறளடிகளால் அமையும்.
                           * தனிச்சொல்லும் ஆசிரியச் சுரிதகமும் கொண்டு முடியும்.
	

(எ-டு)
        மலரிதழொடு நறுமணமும் 
        நறுமணந்தரு முளமகிழ்வும் 
        உளமகிழ்வொடு வருகவினும்
        வருகவினொடு விளையுறவும் 
        விளையுறவின் வழிமகவும்  
        வாழ்நிலத்து
        வாழ்ந்த பயனென் றுணர்ந்தோர் 
        தாழ்தல் இல்லை தாம்வாழு நாளே!
சிந்தடி வஞ்சிப்பா
சிந்தடி வஞ்சிப்பாவின் பொது இலக்கணம்
	                           * வஞ்சிப்பாவின் பொது இலக்கணம் பெறும்.
                           * அடிக்கு மூன்று சீர்கள் கொண்ட சிந்தடிகளால் அமையும்.
                           * தனிச்சொல்லும் ஆசிரியச் சுரிதகமும் கொண்டு முடியும்.
	

(எ-டு)
        மலரிதழொடு நறுமணந்தரு முளமகிழ்வும் 
        உளமகிழ்வொடு வருகவினால் விளையுறவும்
        விளையுறவின் வழிவருமொரு சிறுமகவும்  
        வாழ்நிலத்து
        வாழ்ந்த பயனென் றுணர்ந்தோர் 
        தாழ்தல் இல்லை தாம்வாழு நாளே!
சங்கப்பாடல்களில் வஞ்சியடிகள்
அகவற்பாவால் ஆன சங்கப்பாடல்களுள், அளவில் சற்றுப் பெரியவை பலவற்றில் வஞ்சியடிகள் கலந்து காணப்படுகின்றன. இவற்றுள் புறநானூறு, பதிற்றுப்பத்து, பத்துப்பாட்டு ஆகியவற்றின் பாடல்கள் குறிப்பிடத்தக்கன.


கனிச்சீர் கொண்ட வஞ்சிப்பாவின் குறளடிகளும் அகவற்பாவில் வரலாம் என்று யாப்பருங்கலக் காரிகை கூறுவது குறிப்பிடத்தக்கது:


இயற்றளை வெள்ளடி வஞ்சியின் பாதம்
அகவல் உள்ளான் மயக்கப் படாவல்ல … (யாப்பருங்கலக் காரிகை)


வஞ்சிப்பாவின் இலக்கணத்தில் அமைந்த புறநானூற்றுப் பாடல் ஒன்று இதோ. இது பேய்மகள் இளவெயினியார் எனும் பெண்பாற் புலவர், சேரமான் பாலை பாடிய பெருங்கடுங்கோ என்பானைப் பாடியது:


அரிமயிர்த் திரள்முன்கை
வாலிழை மடமங்கையர்
வரிமணற் புனைபாவைக்குக்
குலவுச்சினைப் பூக்கொய்து
தண்பொருநைப் புனல்பாயும்
விண்பொருபுகழ் விறல்வஞ்சிப்
பாடல்சான்ற விறல்வேந்தனும்மே
வெப்புடைய அரண்கடந்து
துப்புறுவர் புறம்பெற்றிசினே
புறம்பொற்ற வயவேந்தன்
மறம்பாடிய பாடினியும்மே
ஏருடைய விழுக்கழஞ்சின்
சீருடைய இழைபெற்றிசினே
இழைபெற்ற பாடினிக்குக்
குரல்புணர்சீர்க் கொளைவல்பாண் மகனும்மே
எனவாங்கு
ஒள்ளழல் புரிந்த தாமரை
வெள்ளி நாரால் பூப்பெற் றிசினே.
(புறநானூறு 11)


இப்பாடலில், பெரும்பான்மை அளவடி கொண்டும், ஒரே ஒரு சிந்தடி கொண்டும்  அமைந்த தரவினையும், தனிச்சொல்லொடு வந்த ஈரடிச் சுரிதகத்தையும் காணலாம். 


ஒன்பதடித் தரவும், ஒன்பதடி பெற்ற ஆசிரியச் சுரிதகமும் கொண்டமைந்த இன்னொரு புறநானூற்றுப் பாடல் இதோ. இது மாங்குடி மருதனார், தலையாலங்கானத்துச் செருவென்ற பாண்டியன் நெடுஞ்செழியனைப் பாடியது.


நளிகடல் இருங்குட்டத்து
வளிபுடைத்த கலம்போலக்
களிறுசென்று களனகற்றவும்
களனகற்றிய வியலாங்கண்
ஒளிறிலைய எஃகேந்தி
அரைசுபட அமருழக்கி
உரைசெல முரசுவெளவி
முடித்தலை அடுப்பாகப்
புனல்குருதி உலைக்கொளீஇத்
தொடித்தோள் துடுப்பின் துழந்த வல்சியின்
அடுகளம் வேட்ட அடுபோர்ச் செழிய
ஆன்ற கேள்வி அடங்கிய கொள்கை
நான்மறை முதல்வர் சுற்ற மாக
மன்னர் ஏவல் செய்ய மன்னிய
வேள்வி முற்றிய வாய்வாள் வேந்தே
நோற்றோர் மன்றநின் பகைவர் நின்னொடு
மாற்றார் என்னும் பெயர்பெற்
றாற்றார் ஆயினும் ஆண்டுவாழ் வோரே.
(புறநானூறு 26)




பத்துப்பாட்டில் ஒன்றான பட்டினப்பாலையில், வஞ்சியடிகள் மிகுதியாகக் கலந்து வருவதால், இதனை வஞ்சி நெடும்பாட்டு என்பர். பட்டினப்பாலையின் முதல் முப்பது அடிகளைப் பாருங்கள்:


வசையில்புகழ் வயங்குவெண்மீன்
றிசைதிரிந்து தெற்கேகினுந்
தற்பாடிய தளியுணவிற்
புட்டேம்பப் புயன்மாறி
வான்பொய்ப்பினுந் தான்பொய்யா
மலைத்தலைய கடற்காவிரி
புனல்பரந்து பொன்கொழிக்கும்
விளைவறா வியன்கழனிக்
கார்க்கரும்பின் கமழாலைத்
தீத்தெறுவிற் கவின்வாடி
நீர்ச்செறுவி னீணெய்தற்
பூச்சாம்பும் புலத்தாங்கட்
காய்ச்செந்நெற் கதிரருந்து
மோட்டெருமை முழுக்குழவி
கூட்டுநிழற் றுயில்வதியுங்
கோட்டெங்கிற் குலைவாழைக்
காய்க்கமுகிற் கமழ்மஞ்ச
ளினமாவி னிணர்ப்பெண்ணை
முதற்சேம்பின் முளையிஞ்சி
யகனகர் வியன்முற்றத்துச்
சுடர்நுதன் மடநோக்கி
னேரிழை மகளி ருணங்குணாக் கவருங்
கோழி யெறிந்த கொடுங்காற் கனங்குழை
பொற்காற் புதல்வர் புரவியின் றுருட்டு
முக்காற் சிறுதேர் முன்வழி விலக்கும்
விலங்குபகை யல்லது கலங்குபகை யறியாக்
கொழும்பல்குடிச் செழும்பாக்கத்துக்
குறும்பல்லூர் நெடுஞ்சோணாட்டு
வெள்ளை யுப்பின் கொள்ளை சாற்றி
நெல்லொடு வந்த வல்வாய்ப் பஃறி…
(பட்டினப்பாலை)


இவ்வடிகளில் பெரும்பான்மையானவை வஞ்சிக் குறளடிகளாம். பெரும்பான்மையான வஞ்சியடிகளில், பொழிப்பு மோனையோ பொழிப்பு எதுகையோ பயின்று வந்துள்ளமையைக் காண்க (குறளடிகளில் பொழிப்பு மோனையென்றாலும் முற்று மோனை என்றாலும் ஒன்றே என்பதை நினைவில் கொள்க). சொல்நயமும் பொருள்நயமும் மிகுந்த பாலைத்திணைப் பாடல் ஆகும் இது. இப்பாடலினை ஆசிரியப்பா என வழங்கினாலும், சுவை கூட்ட வஞ்சியடிகள் சேர்ந்து வந்துள்ளன.
________________
பகுதி 7: கலிப்பா
கலிப்பாவின் பொது இலக்கணம்
கலிப்பா, வெண்பாவின் நடையைத் தழுவி வரும் பாவகையாகும்.
 
        ஆசிரிய நடைத்தே வஞ்சி ஏனை
வெண்பா நடைத்தே கலி என மொழிப. (தொல்காப்பியம் - செய்யுளியல் 104)


என்ற நூற்பாவைக் காண்க.


வகுத்த உறுப்பின் வழுவுதல் இன்றி
எடுத்துயர் துள்ளல் இசையன வாகல்
கலிச்சொற் பொருளெனக் கண்டிசி னோரே.
(காக்கைபாடினியம்)


என்ற காக்கைபாடினிய நூற்பா, கலிப்பாவின் அமைப்பை அருமையாய்க் காட்டுகிறது. கலிப்பாவுக்கென இலக்கணம் வகுக்கப்பட்ட உறுப்புக்கள் பிழையில்லாது அமைந்து, உயர்ந்த துள்ளல் ஓசை பெற்றனவாகும் செய்யுள், கலிப்பா என வழங்கப்பெறும் என்கிறது. கலிப்பாவின் இலக்கணத்திற்கு, காக்கைபாடினிய நூற்பாக்கள் எளிமையாகவும் தெளிவாகவும் இருப்பதால், அவற்றை இப்பகுதியின் பல இடங்களில் மேற்கோளாகக் காட்டியுள்ளேன்.


கலிப்பாவின் அமைப்பைக் குறித்தும், பாவகை உறுப்புக்கள் ஆறனுள் சீர், தளை, அடி ஆகியவை கலிப்பாக்களில் எப்படி அமைகின்றன என்பதைக் குறித்தும் பார்ப்போம். கூடவே, கலிப்பாவின் ஓசையைப் பற்றியும், ஈறு எவ்வாறு அமையும் என்பதைப் பற்றியும் பார்ப்போம்.


கலிப்பாவின் பொது இலக்கணம்
	அமைப்பு  
	கலிப்பா ஆறு உறுப்புக்கள் கொண்டு அமையும். அவையாவன:
                           * தரவு
                           * தாழிசை அல்லது இடைநிலைப்பாட்டு
                           * அராகம்
                           * அம்போதரங்கம்
                           * தனிச்சொல்
                           * சுரிதகம் (போக்கு, வைப்பு எனவும் பெயர் பெறும்) 
	சீர் 
	                           * நிரை முதலாகிய வெண்பாவுரிச்சீர்கள் (புளிமாங்காய், கருவிளங்காய்) பயின்று வரும் (குறிப்பாகத் தரவிலும் தாழிசையிலும் இவை மிகுந்து வருகின்றன).
                           * நேர் ஈற்று இயற்சீரும் (மாச்சீர்), நிரை நடுவாகிய வஞ்சியுரிச்சீரும் (விளங்கனிச்சீர்) வாரா.


விதிவிலக்கு
                           * வெண்கலிப்பாவில் மாச்சீர்கள் வரலாம்.
                           * கொச்சகக் கலிப்பாவில் மாச்சீர்களும் விளங்கனிச்சீர்களும் வரலாம்.
	தளை 
	                           * கலித்தளையும், வெண்சீர் வெண்டளையும் பயின்று வரும்.
                           * பிற தளைகளும் வரலாம்.
	அடி 
	                           * பொதுவாகக் கலிப்பாத் தரவு நாற்சீரடிகளால் அமையும்.
                           * அம்போதரங்கம் குறளடியாலும் (இருசீரடி), சிந்தடியாலும் (முச்சீரடி), அளவடியாலும் (நாற்சீரடி) வரும்.
                           * கலிப்பாவின் மற்றோர் உறுப்பாகிய ‘அராகம்’ அளவடிகளால் மட்டுமன்றி நெடிலடி (ஐஞ்சீரடி), கழினெடிலடி (ஆறும் அதற்கு மேற்பட்டும் சீர்கள் கொண்ட அடி) ஆகியவற்றாலும் வரும்.
                           * கலிப்பாவின் ஒரு வகையாகிய வெண்கலிப்பாவின் ஈற்றடி சிந்தடியாக வரும்.
	ஓசை 
	துள்ளலோசை
	ஈறு 
	ஆசிரியச் சுரிதகமோ, வெள்ளைச் சுரிதகமோ கொண்டு முடியலாம்.
	

(1) கலிப்பாவின் உறுப்புக்கள் 
கலிப்பா ஆறு உறுப்புக்கள் பெற்று வரும். அவையாவன:
                           * தரவு 
                           * தாழிசை 
                           * அராகம் 
                           * அம்போதரங்கம் 
                           * தனிச்சொல்
                           * சுரிதகம் 


இவற்றுள் தரவு அல்லது தாழிசை தவிர்த்த ஏனையவை வரவேண்டும் என்பது இல்லை. 


கலிப்பாவின் உறுப்புக்கள்
	தரவு  
	                           * மூன்று முதல் பன்னிரண்டு அடிகள் வரை பெறும்.
                           * அளவடிகளால் (நாற்சீரடி) அமையும்.
                           * அடிதோறும் முதற்சீரில் எதுகை பெற்று வரும்.
                           * கலிப்பா ஒரு தரவோ, இரண்டு தரவுகளோ பெறலாம்.
	தாழிசை
	                           * இரண்டு முதல் நான்கடிகள் வரையில் பெறும்.
                           * தரவைவிடக் குறைந்த எண்ணிக்கையிலான அடிகள் பெறும்.
                           * அளவடிகளால் (நாற்சீரடி) அமையும்.
                           * அடிதோறும் முதற்சீரில் எதுகை பெற்று வருவது சிறப்பு.
                           * கலிப்பாவில் மூன்று, ஆறு அல்லது பன்னிரண்டு தாழிசைகள் வரலாம்.
	அராகம் 
	                           * அளவடிகளாலோ (நாற்சீரடி), அதற்கு மேற்பட்ட சீர் எண்ணிக்கை கொண்ட அடிகளாலோ அமையும்.
                           * நான்கு முதல் எட்டு வரையிலான அடிகளைப் பெறும்.
                           * குறிலிணைகளால் ஆன நிரையசை கொண்ட சீர்களே பெரும்பாலும் பயிலப் பெறும்.
	அம்போதரங்
-கம் 
	                           * நான்கு சீர் அடிகளில் தொடங்கி, முச்சீரடி, இருசீரடி என அடி அளவில் குறைந்துகொண்டே போகும்.
                           * நாற்சீரடி எண்ணிக்கையைவிட, முச்சீரடி எண்ணிக்கை மிகும்; அதைவிட இருசீரடி எண்ணிக்கை மிகும்.
                           * அம்போதரங்கத்தின் அடிகளில் சொற்கள் சீர்களாகவும், அசைகள் சீர்களாகவும் வரலாம்.
	தனிச்சொல்
	கலிப்பாவின் பிற உறுப்புக்களை, இறுதி உறுப்பான சுரிதகத்தொடு தனிச்சொல் இணைக்கிறது.
	சுரிதகம் 
	                           * தரவினை ஒத்த அடி எண்ணிக்கையையோ, அதற்குக் குறைந்த அடி எண்ணிக்கையையோ கொண்டு அமையும்.
                           * ஆசிரியப்பாவின் இலக்கணம் பெற்று ஆசிரியச் சுரிதகமாகவோ, வெண்பாவின் இலக்கணம் பெற்று வெள்ளைச் சுரிதகமாகவோ வரலாம்.
	தரவு 
தரவு அல்லது எருத்தம் என்பது கலிப்பாவின் முதல் உறுப்பு ஆகும். இது பாடுபொருளை அறிமுகப்படுத்தும் பாங்கில் வருவதாகும்.


                           * இது குறைந்தது மூன்று அடிகளையும், பேரளவாகப் பன்னிரண்டு அடிகள் வரையிலும் கொண்டு அமைந்திருக்கும்.
                           * நான்கு சீர்கள் கொண்ட அளவடிகளால் அமையும்.
                           * பொதுவாக, அடிதோறும் முதற்சீரில் எதுகை பெற்று வரும்.


தரவே தானும் நால் அடி இழிபு ஆய்
ஆறு இரண்டு உயர்வும் பிறவும் பெறுமே 
(தொல்காப்பியம் - செய்யுளியல் 129)


இந்நூற்பா, கலிப்பாத் தரவின் அடி எண்ணிக்கையைக் குறித்துக் கூறுகிறது. தொல்காப்பியம் நான்கடிச் சிறுமையில் தரவு வரலாம் என்று கூறினாலும், கலிப்பாத் தரவுகள் மூன்றடியிலும் வந்துள்ளன (கலிப்பாக்களில், மூன்றடி கொண்டமைந்த முதற்பகுதியைத் தரவு என்று சொல்லாது, தாழிசை என்பார் இளம்பூரணர்).


ஒரு கலிப்பாவில் எத்தனை தரவுகள் வரலாம் என்று பார்ப்போம்.


                           * பெரும்பாலும் ஒரு தரவும், சில இடங்களில் இரண்டு தரவுகளும் காணப்படுகின்றன.
                           * தரவு மட்டுமே வரும் கலிப்பாக்களும் உண்டு.
                           * தரவு இல்லாமலே வரும் கலிப்பாக்களும் உண்டு.
தாழிசை 
தாழிசை அல்லது இடைநிலைப்பாட்டு என்பது கலிப்பாவின் இரண்டாம் உறுப்பாகும். செய்யுளில் தரவிற்கு அடுத்து வரும் உறுப்பாகும் இது.


                           * ஒரு தாழிசையானது, இரண்டு முதல் நான்கடிகள் வரை கொண்டு அமையலாம்.
                           * தரவினைவிடக் குறைந்த எண்ணிக்கையிலான அடிகள் கொண்டு அமைய வேண்டும்.
                           * கலிப்பாவில் மூன்று, ஆறு அல்லது பன்னிரண்டு தாழிசைகள் வரலாம்.
                           * அளவடிகளால் அமையும்.
                           * பொதுவாக, அடிதோறும் முதற்சீரில் எதுகை பெற்று வரும்.
                           * பொதுவாக ஒரு கலிப்பாவில் வரும் தாழிசைகளில், வந்த சீர்களே மீண்டும் மீண்டும் வருகின்றன. 


தரவு மூன்றடியில் வந்தால் தாழிசை இரண்டடிகள் கொண்டு அமைய வேண்டும்; தரவில் ஐந்து அல்லது அதற்கு மேற்பட்ட அடிகள் வந்தால், தாழிசை நான்கடிக்கு மிகாமல் வரவேண்டும்.


இடைநிலைப்பாட்டே,
தரவு அகப்பட்ட மரபினது என்ப  
(தொல்காப்பியம் - செய்யுளியல் 130)


எனும் நூற்பா, தாழிசையின் அடி எண்ணிக்கை தரவின் அடி எண்ணிக்கைக்கும் குறைவாகவே இருக்க வேண்டும் என்கிறது.
அராகம் 
அராகம் என்ற மூன்றாவது உறுப்பு வண்ணகம், அடுக்கியல், முடுகியல் என்றெல்லாம் பெயர் பெறும். ஏற்ற இறக்கம் இல்லாத ஒலிகளைக் கொண்டு அமையும் (பெரும்பாலும் குறிலிணைகள் மட்டும் கொண்ட கருவிளச் சீர்கள் கொண்டு அமையும்). 


                           * இஃது அளவடிகளாலோ (நாற்சீரடி), அதற்கு மேற்பட்ட சீர் எண்ணிக்கை கொண்ட அடிகளாலோ அமைக்கப் பெறும்.
                           * நான்கு முதல் எட்டு அடிகளைக் கொண்டு அமைக்கப் பெறும்.
                           * குறிலிணையால் ஆன நிரையசை கொண்ட சீர்களையே பெரும்பான்மை கொண்டமையும்.
அம்போதரங்கம் 
அம்போதரங்கம், அசையடி அல்லது எண் எனப்படும் இது, கலிப்பாவின் நான்காவது உறுப்பாகும். 


                           * நான்கு சீர் அடிகளில் தொடங்கி, முச்சீரடி, இருசீரடி என அடி அளவில் குறைந்துகொண்டே போகும்.
                           * பொதுவாக, இதன் அடி அமைப்பு இவ்வாறு இருக்கும்:
                           * நாற்சீரீரடி (நான்கு சீர் கொண்ட இரண்டடி) இரண்டு பேரெண் எனப்படும்.
                           * நாற்சீரோரடி (அளவடிகள்) நான்கு அளவெண் எனப்படும்.
                           * முச்சீரோரடி (சிந்தடிகள்) எட்டு (அல்லது நான்கு) இடையெண் எனப்படும்.
                           * இருசீரோரடி (அல்லது குறளடிகள்) பதினாறு (அல்லது எட்டு) சிற்றெண் எனப்படும். 
                           * பொதுவாக, நாற்சீரடி எண்ணிக்கையைவிட, முச்சீரடி எண்ணிக்கை மிகும்; அதைவிட இருசீரடி எண்ணிக்கை மிகும்.
                           * அம்போதரங்கத்தின் அடிகளில் சொற்கள் சீர்களாகவும், அசைகள் சீர்களாகவும் வரலாம்.


முதல் தொடை பெருகிச் சுருங்குமன் எண்ணே
        எண் இடை ஒழிதல் ஏதம் இன்றே
சின்னம் அல்லாக் காலையான.  
(தொல்காப்பியம் - செய்யுளியல் 139, 140)


எனும் நூற்பாவில், எண் எனும் உறுப்பு முதலில் தொடுப்பது பெருகியும் போகப் போகச் சுருங்கியும் வரும் என்று சொல்கிறார் தொல்காப்பியர். எண் இல்லாது வருவதும் ஏதம் (குற்றம்) இல்லை என்கிறார். எண் = சீர் எண்ணிக்கையில் குறைந்துகொண்டே வரும் உறுப்பு.


“நீர்த்திரை போன்ம் மரபொன்று நேரடி முச்சீர் குறள் நடுவே மடுப்பின்” அஃது அம்போதரங்கம் என்கிறது யாப்பருங்கலக் காரிகை. நீர் அலை போன்ற குறைந்து கொண்டே வரும் அமைப்பில், அளவடி (நேரடி), பின் சிந்தடி (முச்சீர்), பின் குறளடி (குறள்) என வைத்துப் பாடுவது அம்போதரங்க உறுப்பாகும். அம்பு = நீர், தரங்கம் = அலை. 


நீர்த்திரை போல நிரலே முறைமுறை
ஆக்கம் சுருங்கி அசையடி
(காக்கைபாடினியம்)


என்னும் காக்கைபாடினிய நூற்பாவினையும் இங்கு நோக்கவும். நீரலை போல வரிசை முறையில் அடி அளவு சுருங்கி வரும் அசையடி, அம்போதரங்க ஒத்தாழிசைக் கலிப்பாவுக்கு உறுப்பாக வரும் என்று இந்நூற்பா விளக்குகிறது. அசையடி = அசை சீராக அடிகளில் வரும் உறுப்பு. (அம்போதரங்க ஒத்தாழிசைக் கலிப்பாவின் இலக்கணத்தைப் பின்னர் பார்ப்போம்).
தனிச்சொல் 
தனிச்சொல், தனிநிலை அல்லது விட்டிசை என்பது கலிப்பாவின் ஐந்தாவது உறுப்பாகும். இதுவரை பார்த்த கலிப்பாவின் பிற உறுப்புக்களை, இறுதி உறுப்பான சுரிதகத்தோடு இணைக்கிறது இத் தனிச்சொல்.


                           * இச்சொல் எத்தனை அசைகளினாலும் வரலாம்.
                           * கலித்தொகைப் பாடல்கள் பலவற்றில், எனவாங்கு என்ற சொல்லே தனிச்சொல்லாக வருவதைக் காணலாம்.


அடை நிலைக் கிளவி தாழிசைப் பின்னர்
நடை நவின்று ஒழுகும் ஆங்கு என் கிளவி. 
(தொல்காப்பியம் - செய்யுளியல் 131)


எனும் நூற்பா, அடைநிலைக் கிளவி (அதாவது, தனிச்சொல்) தாழிசையின் பின்னர் செய்யுட் தொடர்ச்சியைக் காட்டிப் பயின்று வரும் என்கிறது.
சுரிதகம் 
சுரிதகம், வைப்பு, அடக்கியல் அல்லது போக்கு என்பது கலிப்பாவின் இறுதி உறுப்பாகும்.


                           * தரவினை ஒத்த அடி எண்ணிக்கையையோ, அதற்கும் குறைந்த அடி எண்ணிக்கையையோ கொண்டு அமையும்.
                           * ஆசிரியப்பாவின் இலக்கணம் பெற்ற ஆசிரியச் சுரிதகமாகவோ, வெண்பாவின் இலக்கணம் பெற்ற வெள்ளைச் சுரிதகமாகவோ வரலாம்.
                           * ஆசிரியச் சுரிதகம் ஈற்றயலடியில் மூன்று சீர்களைப் பெற்று, ஏனைய அடிகள் அளவடிகளாய் அமையும்.
                           * வெள்ளைச் சுரிதகத்தின் ஈற்றடி மூன்று சீர்களுடனும், ஏனைய அடிகளில் நான்கு சீர்களுடனும் அமையும். வெண்டளை மட்டுமே பெற்று அமையும்.


ஆசிரியம் வெண்பா எனவிவை தம்முள்
ஒன்றாகி அடிபெற் றிறுதி வருவது
சுழியம் எனப்பெயர் சுரிதக மாகும். 
(காக்கைபாடினியம்)


இந்நூற்பாவினால், சுரிதகம் என்பது ஆசிரியத்தாலோ வெண்பாவினாலோ அமையும் என்று அறிகிறோம்.


போக்கு இயல் வகையே வைப்பு எனப்படுமே
தரவு இயல் ஒத்தும் அதன் அகப்படுமே
புரை தீர் இறுதி நிலை உரைத்தன்றே. 
(தொல்காப்பியம் - செய்யுளியல் 132)


எனும் நூற்பா, போக்கு வைப்பு எனவும் வழங்கப்பெறும் என்றும், இதன் அடி எண்ணிக்கை தரவினை ஒத்தோ அதனினும் குறைந்தோ வரும் எனவும், கலிப்பாவின் இறுதி நிலையை உணர்த்தும் எனவும் கூறுகிறது.
(2) சீர்
                           * நிரை முதலாகிய வெண்பாவுரிச்சீர்கள் (புளிமாங்காய், கருவிளங்காய்) பயின்று வரும்.
                           * நேர் ஈற்று இயற்சீரும் (மாச்சீர்), நிரை நடுவாகிய வஞ்சியுரிச்சீரும் (விளங்கனிச்சீர்) வாரா.
                           * விதிவிலக்கு:
                           * வெண்கலிப்பாவில் மாச்சீர்கள் வரலாம்.
                           * கொச்சகக் கலிப்பாவில் மாச்சீர்களும் விளங்கனிச்சீர்களும் வரலாம்.
                           * பிற சீர்களும் கலந்து வரலாம்.


… கலியிற்கு உரிய
நிரை முதல் வெண்சீர் … 
(தொல்காப்பியம் - செய்யுளியல் 57)


என்ற நூற்பாவால், கலிப்பாவுக்கு உரியது நிரை முதல் வெண்சீர் என்று அறியலாம். அதாவது, புளிமாங்காய்ச் சீரும், கருவிளங்காய்ச் சீரும் கலிப்பாவில் மிகுந்து வருகின்றன. இச்சீர் வகைகள் மிகுதல் துள்ளல் ஓசையைச் சிறக்கச் செய்யும்.  


வெண்பா உரிச்சீர் ஆசிரிய உரிச்சீர்
இன்பா நேரடிக்கு ஒருங்கு நிலை இலவே.
கலித்தளை மருங்கின் கடியவும் பெறாஅ. 
(தொல்காப்பியம் - செய்யுளியல் 22, 23)


என்ற நூற்பாக்களால், கலிப்பாவில் வெண்சீரும் ஆசிரியவுரிச்சீரும் வரலாம் என்று அறியலாம். 


கலித்தளை அடிவயின் நேர் ஈற்று இயற்சீர்
நிலைக்கு உரித்து அன்றே தெரியுமோர்க்கே.  
(தொல்காப்பியம் - செய்யுளியல் 24)


என்ற நூற்பாவால் கலித்தளையில் நேர் ஈற்று இயற்சீர் (தேமா, புளிமா) வாரா என்கிறார் தொல்காப்பியர். 
(3) தளை
கலிப்பாவில் கீழுள்ள இரண்டு தளைகளும் பயின்று வருகின்றன:
                           * கலித்தளை
                           * வெண்சீர் வெண்டளை 
பிற தளைகளும் வரலாம்.


        … கலியிற்கு உரிய
நிரை முதல் வெண்சீர் வந்து நிரை தட்பினும்
வரை நிலை இன்றே அவ் அடிக்கு என்ப.
விராஅய தளையும் ஒரூஉ நிலை இன்றே. 
(தொல்காப்பியம் - செய்யுளியல் 57, 58)


எனும் நூற்பா, நிரை முதல் வெண்சீரை (காய்ச்சீரை) அடுத்து நிரை முதற் பெற்ற சீர் கலிப்பாவின் அடிகளில் வரும் என்கிறது. அதேபோல், பிற தளைகள் வந்தாலும் சரியே என்கிறது.
(4) அடி
                           * பொதுவாகக் கலிப்பாத் தரவு நாற்சீரடிகளால் அமையும்.
                           * அம்போதரங்கம் அளவடியாலும் (நாற்சீரடி), சிந்தடியாலும் (முச்சீரடி), குறளடியாலும் (இருசீரடி) வரும்.
                           * கலிப்பாவின் மற்றோர் உறுப்பாகிய ‘அராகம்’ அளவடிகளால் மட்டுமன்றி நெடிலடி (ஐஞ்சீரடி), கழினெடிலடி (ஆறோ அதற்கு மேற்பட்டும் சீர்களோ கொண்ட அடி) ஆகியவற்றாலும் வரும்.
                           * கலிப்பாவின் ஒரு வகையாகிய வெண்கலிப்பாவின் ஈற்றடி சிந்தடியாக வரும்.


அளவடி மிகுதி உளப்படத் தோன்றி
இரு நெடிலடியும் கலியிற்கு உரிய. 
(தொல்காப்பியம் - செய்யுளியல் 56)


எனும் நூற்பாவினால், மிகுந்த எழுத்து எண்ணிக்கை பெற்ற அளவடியும், நெடிலடி கழினெடிலடி என்ற இருவகை நெடிலடிகளும் கலிப்பாவில் வரும் என்று தெரிந்து கொள்ளலாம்.
(5) ஓசை
துள்ளல் ஓசை கலி என மொழிப. 
(தொல்காப்பியம் - செய்யுளியல் 79)


கலிப்பா துள்ளல் ஓசை கொண்டது. கலி என்பது குதிரையைக் குறிக்கும். குதிரைபோல் துள்ளிச் செல்லும் ஓசை துள்ளல் ஓசை எனப்படும். மூவசைக் காய்ச்சீர்கள் கொண்டமையால், இப்பாவின் ஓசை துள்ளிச் செல்லும் நடையைக் கொண்டொலிக்கும்.


துள்ளல் ஓசை மூன்று வகைப்படும். அவையாவன:
                           * ஏந்திசைத் துள்ளல் - கலித்தளையால் மட்டும் வரும்.
                           * அகவல் துள்ளல் - வெண்சீர் வெண்டளையால் மட்டும் வரும்.
                           * பிரிந்திசைத் துள்ளல் - கலித்தளையும் வெண்சீர் வெண்டளையும் பிற தளைகளும் கலந்து வருவது.
(6) ஈறு
                           * கலிப்பா ஆசிரியச் சுரிதகமோ வெள்ளைச் சுரிதகமோ கொண்டு முடியலாம்.


ஈற்றயல் அடியே [ஆசிரிய மருங்கின்]
தோற்றம் முச்சீர்த் தாகும் என்ப …
முச்சீர் முரற்கையுள் நிறையவும் நிற்கும் 
(தொல்காப்பியம் - செய்யுளியல் 65, 67)


எனும் நூற்பாவில், ஆசிரியப்பாவின் ஈற்றயலடி சிந்தடியாக வரும் என்றும், கலிப்பாவும் அத்தன்மையதே என்றும் காண்கிறோம். முரற்கை என்பது முரலும் ஓசையுடைய (வண்டின் ஒலி போல் இனிய) கலிப்பாவைக் குறிக்கும்.


எழு சீர் இறுதி ஆசிரியம் கலியே
வெண்பா இயலினும் பண்புற முடியும். 
(தொல்காப்பியம் - செய்யுளியல் 72, 73)


எனும் நூற்பாவில், கலிப்பாவின் இறுதியானது,
                           * ஏழு சீர்கள் கொண்ட ஆசிரியமாக வரும். அதாவது, மூன்று சீர் ஈற்றயலடியும், நான்குசீர் ஈற்றடியுமாக ஏழு சீர்கள் என்பது கணக்கு
                           * அல்லது வெண்பாவின் இறுதியொடு முடியவும் பெறலாம்
என்கிறார் தொல்காப்பியர். 
வகைகள்
வெண்கலி ஒத்தா ழிசைக்கலி கொச்சகம்
என்றொரு மூன்றே கலியென மொழிப.
(காக்கைபாடினியம்)


கலிப்பா மூன்று வகைப்படும். இம்மூன்று வகைக் கலிப்பாக்கள், அவற்றில் அமையும் உறுப்புக்களைப் பொறுத்து மேலும் வேறுபடுகின்றன. அவ்வகைகளாவன:


                           1. ஒத்தாழிசைக் கலிப்பா
                           * நேரிசை ஒத்தாழிசைக் கலிப்பா
                           * அம்போதரங்க ஒத்தாழிசைக் கலிப்பா
                           * வண்ணக ஒத்தாழிசைக் கலிப்பா
                           2. வெண் கலிப்பா
                           3. கொச்சகக் கலிப்பா
                           * தரவு கொச்சகக் கலிப்பா 
                           * தரவிணைக் கொச்சகக் கலிப்பா 
                           * சிஃறாழிசைக் கொச்சகக் கலிப்பா
                           * பஃறாழிசைக் கொச்சகக் கலிப்பா
                           * மயங்கிசைக் கொச்சகக் கலிப்பா
ஒத்தாழிசைக் கலிப்பா
தரவு, தாழிசை, தனிச்சொல், சுரிதகம் எனும் நான்கு உறுப்புக்கள் பெற்றோ, இவற்றோடு அம்போதரங்கமும் பெற்றோ, மேலும் அராகமும் பெற்றோ வரும். இவ்வாறு அமையும் ஒத்தாழிசைக்கலி மூன்று வகையான் வரலாம்:
(1) நேரிசை ஒத்தாழிசைக் கலிப்பா
இது கீழ்க்காணும் 4 உறுப்புக்களைக் குறிப்பிட்ட எண்ணிக்கையில் பெற்று வரும்:
                           * ஒரு தரவு
                           * மூன்று தாழிசை
                           * தனிச்சொல்
                           * ஆசிரியச் சுரிதகமோ வெள்ளைச் சுரிதகமோ பெறும்.


தரவே தாழிசை தனிநிலை சுரிதகம்
எனநான் குறுப்பின(து) ஒத்தா ழிசையே.
(காக்கைபாடினியம்)


தரவு, தாழிசை, தனிச்சொல், சுரிதகம் கொண்டு அமைவது (நேரிசை) ஒத்தாழிசை என்கிறது இந்நூற்பா.


(எ-டு)
ஒரு தரவு, மூன்று தாழிசைகள், தனிச்சொல், ஆசிரியச் சுரிதகம் பெற்ற நேரிசை ஒத்தாழிசைக் கலிப்பா ஒன்று பின்வருமாறு. இது கலித்தொகையின் கடவுள் வாழ்த்துப் பாடலாகும்.


        ஆறறி அந்தணர்க் கருமறை பலபகர்ந்து
        தேறுநீர் சடைக்கரந்து திரிபுரம் தீமடுத்து
        கூறாமல் குறித்ததன் மேல்செல்லும் கடுங்கூளி
        மாறாப்போர் மணிமிடற் றெண்கையாய் கேளினி                (தரவு)


        படுபறை பலவியம்பப் பல்லுருவம் பெயர்த்துநீ
        கொடுகொட்டி ஆடுங்கால் கோடுயர் அகலல்குல்
         கொடிபுரை நுசுப்பினாள் கொண்டசீர் தருவாளோ?                (தாழிசை 1)


        மண்டமர் பலகடந்து மதுகையால் நீறணிந்து
        பண்டரங்கம் ஆடுங்கால் பணையெழி லணைமென்றோள்
        வண்டரற்றும் கூந்தலாள் வளர்தூக்குத் தருவாளோ?                (தாழிசை 2)


        கொலையுழுவைத் தோலசைஇக் கொன்றைத்தார் சுவல்புரள
        தலையங்கை கொண்டுநீ காபாலம் ஆடுங்கால்
        முலையணிந்த முறுவலாள் முன்பாணி தருவாளோ?                (தாழிசை 3)


        எனவாங்கு                                                                (தனிச்சொல்)


        பாணியும் தூக்கும் சீரு மென்றிவை
        மாணிழை அரிவை காப்ப
        வாணமில் பொருளெமக் கமர்ந்தனை ஆடி.                        (சுரிதகம்)
        (கலித்தொகை, கடவுள் வாழ்த்துப் பாடல்)


இன்னொரு நேரிசை ஒத்தாழிசைக் கலியையும் பார்ப்போம்.


வீயகம் புலம்ப வேட்டம் போகிய
மாஅல் அஞ்சிறை மணிநிறத் தும்பி
வாயிழி கடாத்த வால்மருப் பொருத்தலோ
டாய்பொறி உழுவை தாக்கிய பொழுதின்
வேங்கையஞ் சினையென விறற்புலி முற்றியும்
பூம்பொறி யானைப் புகர்முகம் குறுகியும்
வலிமிகு வெகுளியான் வாளுற்ற மன்னரை
நயன்நாடி நட்பாக்கும் வினைவர்போல் மறிதரும்
அயமிழி அருவிய அணிமலை நல்நாட!                        (தரவு)


ஏறிரங் கிருளிடை இரவினில் பதம்பெறாஅன்
மாறினென் எனக்கூறி மனங்கொள்ளும் தானென்ப
கூடுதல் வேட்கையான், குறிபார்த்துக் குரல்நொச்சிப்
பாடோர்க்கும் செவியோடு பைதலேன் யானாக                (தாழிசை 1)


அருஞ்செல வாரிடை அருளிவந் தளிபெறாஅன்
வருந்தினென் எனப்பல வாய்விடூஉம் தானென்ப
நிலைஉயர் கடவுட்குக் கடம்பூண்டு தன்மாட்டுப்
பலசூழும் மனத்தோடு பைதலேன் யானாக                (தாழிசை 2)


கனைபெயல் நடுநாள்யான் கண்மாறக் குறிபெறாஅன்,
புனையிழாய்! என்பழி நினக்குரைக்கும் தானென்ப
துளிநசை வேட்கையான் மிசைபாடும் புள்ளின்தன்
அளிநசைஇ ஆர்வுற்ற அன்பினேன் யானாக                (தாழிசை 3)


எனவாங்கு                                                        (தனிச்சொல்)


கலந்தநோய் கைம்மிக கண்படா என்வயின்
புலந்தாயும் நீயாயின் பொய்யானே வெல்குவை
இலங்குதாழ் அருவியோ டணிகொண்ட நின்மலைச்
சிலம்புபோல் கூறுவ கூறும்
இலங்கேர் எல்வளை இவளுடை நோயே!                (சுரிதகம்)
(கலித்தொகை 46)


தாழிசையில் இரண்டு வேறு எதுகைகளால் ஆன நான்கடிகள் கொண்டது இப்பா. தாழிசை எவை எனக் கண்டுபிடிப்பதற்கு, அடிகளில் பயின்று வந்துள்ள சீர்களைப் பாருங்கள். பெறாஅன், தானென்ப, பைதலேன், யானாக எனும் சீர்கள் ஒவ்வொரு தாழிசையிலும் வந்துள்ளமையைக் காண்க.  மேலும், இப்பாடலின் தரவில் மாச்சீர்கள் கலந்து வந்துள்ளமையைக் காண்க. இது கலிப்பாவின் சீர் இலக்கணத்திற்குப் பொருந்தாது என்றாலும், சங்கப் பாடல்களில் இவ்வாறு வந்துள்ளமையைக் காணலாம். இன்னும் கூர்ந்து நோக்கினால், இப்பாடலின் தரவு அகவல் ஓசை பெற்றே அமைந்துள்ளது எனலாம் (மாச்சீர் எதுவும் இல்லாது, காய்ச்சீர் பயின்று விளச்சீர் விரவிய தாழிசையில் துள்ளல் ஓசை அருமையாக அமைந்துள்ளதையும் ஒப்பு நோக்குக). வெண்பாத் தவிர்த்த பிற பாவகைகளில் இவ்வாறு சீர் தளை விதிகள் ஆங்காங்கே மீறப்படுகின்றன. எனினும், தொடக்கநிலைப் புலவர்கள் விதிகளுக்குட்பட்டு எழுதுவதே சிறப்பு.
(2) அம்போதரங்க ஒத்தாழிசைக் கலிப்பா
அம்போதரங்க ஒத்தாழிசைக் கலிப்பா என்பது கீழ்க்காணும் 5 உறுப்புக்கள் பெற்று வரும்:
                           * தரவு
                           * தாழிசை
                           * அம்போதரங்கம்
                           * தனிச்சொல்
                           * சுரிதகம்


நீர்த்திரை போல நிரலே முறைமுறை
ஆக்கம் சுருங்கி அசையடி தாழிசை
விட்டிசை வீயத் தொடுத்துச் சுரிதகம்
தாக்கித் தவிர்ந்த தரவினோ டேனவும்
யாப்புற் றமைந்தன அம்போ தரங்கம்.
(காக்கைபாடினியம்)


தரவு, தாழிசை, தனிச்சொல், சுரிதகம் எனும் உறுப்புக்களுடன், கூடவே அம்போதரங்கமும் சேர்ந்தது அம்போதரங்க ஒத்தாழிசை என்கிறது இந்நூற்பா.


அடுத்த பகுதியில் (வண்ணக ஒத்தாழிசைக் கலிப்பா) உள்ள எடுத்துக்காட்டினை, அராகம் தவிர்த்து அமைத்தால், அஃது அம்போதரங்க ஒத்தாழிசைக் கலிப்பா ஆகும். 
(3) வண்ணக ஒத்தாழிசைக் கலிப்பா
வண்ணக ஒத்தாழிசைக் கலிப்பா என்பது கீழ்க்காணும் 6 உறுப்புக்களையும் பெற்று வரும்: 
                           * தரவு
                           * தாழிசை
                           * அராகம்
                           * அம்போதரங்கம்
                           * தனிச்சொல்
                           * சுரிதகம்


அச்சொலப் பட்ட உறுப்பொ டராகவடி
வைத்த நடையது வண்ணகம் ஆகும்.
(காக்கைபாடினியம்)

தரவு, தாழிசை, தனிச்சொல், சுரிதகம், அம்போதரங்கம் எனும் உறுப்புக்களோடு, அராகம் சேர்ந்தது வண்ணக ஒத்தாழிசை என்கிறது இந்நூற்பா.


(எ-டு)
விரியுலகின் கண்திகழ் வியன்புல நாடெல்லாம்
பரவிவாழ் செந்தமிழ்த் தாயவள் சேயோம்யாம்
இருளகற்றி எஞ்ஞான்றும் எந்நிலத்தும் எக்களத்தும்                 (தரவு 1)


எழுசுடரின் ஒளியெனவே எழுமெங்கள் தனிமொழியில்
வழுவிலா நெறிமுறையான் வாழ்ந்துயரும் மாந்தரேம்
செழுமைநிறை செயல்பலவே சேர்ந்துணர்ந்தே செய்திடல்காண்        (தரவு 2)


பூப்பரந்த வண்டினங்கள் போய்ப்பறந்த போதினிலே
சேர்ப்பவரும் மேலினிமைத் தேனலாது பயனென்கொல்?        (தாழிசை 1)


காற்றடைந்த வெண்பூளை கவினுறவே சென்றெங்கும் 
போற்றுபுலந் தனிற்பலவாம் பூவுறாது பயனென்கொல்?        (தாழிசை 2)


கொள்ளெழிலி வானுயர்ந்த கோடுநாடு காடெனவே 
வள்ளலெனப் பன்னிலமும் மழைதராது பயனென்கொல்?        (தாழிசை 3)


உடலதி லுலவிய வுயிரென வுறவென
முடிவென முடிவினில் முதலென முறைதரு
துடியுடை வினையொடு துணிவென விசையென
இடையிடை மகிழ்வென எமதுள முறைதமிழ்                        (அராகம்)


அடைந்திடு திசைகளில் அடலினி னெழுதிய 
மிடையெழு  படையென வென்றிடு மெம்வீரம்


அரும்பிய இடமெலாம் அறிவுகொண் டெழுதிய
மரமெனப் பெருமையின் மலர்ந்திடு மெங்கல்வி                 (பேரெண் )


அரும்புவி யோருக்கே அறம்செய் நெறியோம்
இரவுடை யோருக்கே ஈகையிற் பெரியோம்
நட்டவர் தமக்கே நட்பினிற் றுணிவோம் 
அட்டிலின் விருந்துடை அன்பினி லரியோம்                        (அளவெண்)


கடுஞ்சுரமும் கண்டோம் யாம் 
கொடுமறமும் கொண்டோம் யாம்
அடுபகையும் அஞ்சோம் யாம் 
இடுபழியின் எஞ்சோம் யாம்                                        (இடையெண்)


தமிழால்                                                                 (தனிச்சொல்)


சிறந்ததெந் தண்மை 
சிறந்ததெம் பண்பு
நிறைந்ததெங் கல்வி 
நிறைந்ததெஞ் செல்வம் 
நிறைந்ததெம் மறம் 
நிறைந்ததெம் அறம்
சிறந்ததெம் முரிமை 
சிறந்ததெம் பெருமை                                                 (சிற்றெண்)


எனவாங்கு                                                                (தனிச்சொல்)


தமிழ்தரு நாட்டின் தவமுடைப் புதல்வோம்
இமிழலைப் பேராழித் தொலைவுங் கடந்தே 
உலகினிற் பரவி யாமும்
உலகோர் பிறரும் உய்யவே வாழ்வோம்!                                (சுரிதகம்)
வெண் கலிப்பா
வெண் கலிப்பாவின் பொது இலக்கணம்
	                           * தரவு மட்டும் பெற்று, கலித்தளையும் வெண்டளையும் பெற்று வரும்.
                           * பிற தளைகளும் கலந்து வரலாம்.
                           * ஈற்றடி சிந்தடியாய் (முச்சீரடி) அமையும்.
                           * குறைந்தது நான்கடிகள் பெறும்.
	

வெண்டளையும் கலித்தளையும் கொண்டு வெண்பாப் போன்ற அமைப்பால் வருவது வெண்கலிப்பா என்கிறது இந்நூற்பா:


வெண்டளை தன்றளை என்றிரு தன்மையின்
வெண்பா இயலது வெண்கலி ஆகும். 
(காக்கைபாடினியம்)


வெண்கலிப்பாக்களில் மாச்சீர்கள் வருவது பிழையில்லை என்பதையும் நினைவில் கொள்க.
 
(எ-டு)
கலித்தளையும் வெண்சீர் வெண்டளையும் மிகுந்தும், ஓரிரு இடங்களில் வஞ்சித்தளை கலந்தும் வந்த எட்டடி வெண்கலிப்பா:


        திங்களது நான்குமாறும் திருவயிற்றிற் சுமந்துபின்னர்ச்
        செங்குழவி வந்ததுமே எடுத்தணைத்துத் கொடுத்ததுபால்
        பின்னொருபத் தன்னையெனைப் பெற்றுவளர்த் திருந்தாளே!
        என்னொடுபின் வந்ததெலாம் எல்லையிலாத் தமிழ்மொழியின்
        வளமிடர்த்த சொன்னிறைபால். வாழ்நாளும் பருகியுண்டும் 
        உளபடியே திகட்டவில்லை; உண்ணவுண்ண ஆரவில்லை.
        செழுந்தமிழே எமதுயிரில் கலந்திருக்கும் உள்ளொளியுன்
        விழுநிழலில் வாழளவென் நாள்.
        
குறிப்பு: வெண்டளை மட்டுமே பெற்றுப் பன்னிரண்டு அடிக்கு மிகுந்து வரும் கலிவெண்பாவினையும், வெண்கலிப்பாவின் வகையாய் வைத்துக் கூறுவர். தொல்காப்பியமும், கலிவெண்பாவினைக் கலிவெண்பாட்டு என்ற பெயருடன், கலிப்பாவின் ஒரு வகையாகவே கூறுகிறது.
கொச்சகக் கலிப்பா
கலிப்பாவின் உறுப்புக்களுள் தரவு அல்லது தாழிசை மட்டும் பெற்றோ, பிற உறுப்புக்கள் தம்முள் மயங்கியோ வருவது கொச்சகக் கலிப்பா எனப்படும்.


தரவே தரவிணை தாழிசை தாமும்‌ சிலபலவாய்‌
மரபே இயன்று மயங்கியும்‌ வந்தன …
… கொண்ட வான்பெயர்‌ கொச்சகமே.
(யாப்பருங்கலக் காரிகை)


ஒரு தரவு மட்டும் வருவது (தரவே), இரு தரவு மட்டும் வருவது (தரவிணை), தாழிசை சில வருவது (தாழிசை தாமும்‌ சில), தாழிசை பல வருவது (பலவாய்‌), பிற உறுப்புக்கள் இதுகாறும் பார்த்த கலிப்பா இலக்கண மரபுக்குட்படாது மயங்கி வருவது (மரபே இயன்று மயங்கியும்‌) - இவையெல்லாம் கொச்சகக்கலி எனப் பெயர்பெறும் என்கிறது இக்காரிகை.


கொச்சகக் கலிப்பாக்களில் மாச்சீர்கள் வருவது பிழையில்லை என்பதையும், விளங்கனிச் சீர்கள் வருவதும் உண்டு என்பதையும் நினைவில் கொள்க.


ஐந்துவகையான் அமையும் கொச்சகக் கலியாவன: 
(1) தரவு கொச்சகக் கலிப்பா
ஒரு தரவு மட்டும் பெற்று வரும் கலிப்பா, தரவு கொச்சகக் கலிப்பா எனப்படும் (கூடவே, தனிச்சொல்லும் சுரிதகமும் வரலாம்).


திருப்பாவை, திருவெம்பாவை ஆகிய இரண்டும் வெண்டளைகள் மட்டுமே பெற்ற தரவு கொச்சகக் கலிப்பாக்களால் அமைந்தவை (இவற்றைத் தரவிணைக் கொச்சகக் கலிப்பாக்கள் என்று கூறுவோரும் உளர்). பாவைப்பாட்டுக்கள் அனைத்தும் வெண்டளையான் அமைந்த கொச்சகக் கலிப்பாக்களால் இயற்றவேண்டும் என்பது மரபு.


(எ-டு)
ஒரே ஓர் எட்டடித் தரவு மட்டும் கொண்ட தரவு கொச்சகக் கலிப்பாவால் ஆன திருப்பாவைப் பாடல் இதோ. 
 
ஓங்கி உலகளந்த உத்தமன் பேர்பாடி
நாங்கள்நம் பாவைக்குச் சாற்றுநீ ராடினால்
தீங்கின்றி நாடெல்லாம் திங்கள்மும் மாரிபெய்
ஓங்கு பெரும்செந்நெல் ஊடு கயலுகள
பூங்குவளைப் போதில் பொறிவண்டு கண்படுப்பத்
தேங்காதே புக்கிருந்து சீர்த்த முலைபற்றி
வாங்கக் குடம்நிறைக்கும் வள்ளல் பெரும்பசுக்கள்
நீங்காத செல்வம் நிறைந்தேலோர் எம்பாவாய்.
(திருப்பாவை)


இதனை இரண்டு நான்கடித் தரவுகள் கொண்ட தரவிணைக் கொச்சகக் கலிப்பா என்பாரும் உளர். தரவின் எல்லைகளை அவற்றில் பயின்றுவரும் எதுகையை வைத்துத் தீர்மானிக்கலாம் என்பதால், இதனை ஓர் எட்டடித் தரவு கொண்ட தரவு கொச்சகக் கலிப்பா என்று கொள்ளலும் சரியே.
(2) தரவிணைக் கொச்சகக் கலிப்பா
தரவிணைக் கொச்சகக் கலிப்பாவானது, இரு தரவுகள் பெற்று வரும் (கூடவே, தனிச்சொல்லும் சுரிதகமும் வரலாம்).


(எ-டு)
நெற்குவையின் வளஞ்சிறந்து நிறைந்தநறும் பைந்துகிலாய்!
சொற்புலவர் விரித்தனவாம் சுடரனைய மணிப்பாவின்
நேரிழையாய்! தோன்றுபழஞ் சீருடையாய்! சீர்த்திமிகும்
பேரருளாய்! தமிழன்னாய் வாழியவே வாழியவே!


இன்றளவும்,


பாரினிலே நாடுதொறும் பாய்தமிழர் உயிரினிலே 
சேரொளியாய் எழுமுணர்வாய்ச் செயலதுவாய் விரிந்திடுவாய்
வார்புதிய அறிவியலாய் வளருதமிழ்ப் பேரன்னாய்!
பார்புகழ வாழியவே வாழியவே வாழியவே!


இப்பாடல், இரு தரவுடன், இடையே ஒரு தனிச்சொல் பெற்று வந்த தரவிணைக் கொச்சகக் கலிப்பாவாகும்.


திருப்பாவை, திருவெம்பாவைப் பாடல்களை, ஒரே எதுகையால் அமைந்த இரு தரவு கொண்ட இயற்றரவிணைக் கொச்சகக் கலிப்பா என்று கூறுவோர் உளர் (இயல் = சுரிதகம் இன்றி வருவது, தரவிணை = இரண்டு தரவுகளால் அமைந்தது).
(3) சிஃறாழிசைக் கொச்சகக் கலிப்பா
சில தாழிசைகள் பெற்று வரும். சில் + தாழிசை = சிஃறாழிசை. தரவும், ஒவ்வொரு தாழிசைக்கும் தனிச்சொல்லும், கலிப்பாவின் இறுதியில் சுரிதகமும் பெற்றும் வரலாம்.


(எ-டு)
பசுமலை தானாங்கே பார்காணக் கிடந்தாற்போல்
இசைந்தவீ ராற்றிடையே எழில்மேவத் துயின்றாலும்
கசிந்தவருட் தேனமுதின் கண்ணிரண் டெமைநோக்கி 
விசைதரவே பரிவொடு மின்னுமழைத் திருமாலே


கண்டதனால்,
என்னுளமே நின்னுணர்வின் எழுந்தபெரும் வெள்ளமதில்
சொன்னபடி செல்லுதம்மா சுழல்புனைபோல் நின்னருளால்!


சென்றதனால்,
என்னுடலே நின்னொளியின் எழுந்தபெரும் பொன்னனைய
இன்சுடரில் உருகுதம்மா இருபனிபோல் நின்னருளால்!  


உருகியதால்,
என்னுயிரே கடலின்கண் விழுந்ததுளி உப்பெனவே 
நின்னுருவில் கலக்குதம்மா நீர்மைதரு நின்னருளால்!


ஒரு தரவும், மூன்று தாழிசைகளும் கொண்ட கலிப்பா இது. தாழிசைகள் ஒவ்வொன்றும் தனிச்சொல் பெற்று வந்துள்ளதைக் காண்க.
(4) பஃறாழிசைக் கொச்சகக் கலிப்பா
ஆறு அல்லது அதற்கும் மேற்பட்ட எண்ணிக்கையிலான தாழிசைகள் பெற்று வரும். பல் + தாழிசை = பஃறாழிசை. தரவும் தனிச்சொல்லும் சுரிதகமும் பெற்றும் வரலாம்.


(எ-டு)
தமிழ்த்தாய் வாழ்த்து என நம் நாட்டில் வழங்கப்பெறும் பாடல், மனோன்மணீயம் எனும் நூலில் வரும் கலிப்பா ஒன்றின் சிறு பகுதி ஆகும். இக்கலிப்பா, இரண்டு ஆறடித் தரவுகளும், பன்னிரு தாழிசைகளும், தனிச்சொல்லும், ஆசிரியச் சுரிதகமும் கொண்ட பஃறாழிசைக் கொச்சகக் கலிப்பா வாகும்.


        நீராருங் கடலுடுத்த நிலமடந்தைக் கெழிலொழுகுஞ்
சீராரும் வதனமெனத் திகழ்பரத கண்டமிதில்
தக்கசிறு பிறைநுதலுந் தரித்தநறுந் திலகமுமே
தெக்கணமு மதிற்சிறந்த திராவிடநற் றிருநாடும்
அத்திலக வாசனைபோ லனைத்துலகு மின்பமுற
எத்திசையும் புகழ்மணக்க விருந்தபெருந் தமிழணங்கே        (தரவு 1)


பல்லுயிரும் பலவுலகும் படைத்தளித்துத் துடைக்கினுமோர்
எல்லையறு பரம்பொருள்முன் னிருந்தபடி யிருப்பதுபோல்
கன்னடமும் களிதெலுங்குங் கவின்மலையா ளமுந்துளுவும்
உன்னுதரத் துதித்தெழுந்தே யொன்றுபல வாயிடினும்
ஆரியம்போ லுலகவழக் கழிந்தொழிந்து சிதையாவுன்
சீரிளமைத் திறம்வியந்து செயல்மறந்து வாழ்த்துதுமே.         (தரவு 2)


கடல்குடித்த குடமுனியுன் கரைகாணக் குருநாடில்
தொடுகடலை யுனக்குவமை சொல்லுவதும் புகழாமே.                (தாழிசை 1)


ஒருபிழைக்கா அரனார்முன் னுரையிழந்து விழிப்பாரேல்
அரியதுன திலக்கணமென் றறைவதுமற் புதமாமே.                (தாழிசை 2)


சதுமறையா ரியம்வருமுன் சகமுழுது நினதாயின்
முதுமொழிநீ யநாதியென மொழிகுவதும் வியப்பாமே.         (தாழிசை 3)


வேகவதிக் கெதிரேற விட்டதொரு சிற்றேடு
காலநதி நினைக்கரவாக் காரணத்தி னறிகுறியே.                 (தாழிசை 4)


கடையூழி வருந்தனிமை கழிக்கவன்றோ அம்பலத்துள்
உடையாருன் வாசகத்தி லொருபிரதி கருதினதே                 (தாழிசை 5)


தக்கவழி விரிந்திலகுஞ் சங்கத்தார் சிறுபலகை
மிக்கநலஞ் சிறந்தவுன்றன் மெய்ச்சரித வியஞ்சனமே.         (தாழிசை 6)


வடமொழிதென் மொழியெனவே வந்தவிரு விழியவற்றுள்
கெடுவழக்குத் தொடர்பவரே கிழக்கொடுமேற் குணராரே        (தாழிசை 7)


வீறுடைய கலைமகட்கு விழியிரண்டு மொழியானால்
கூறுவட மொழிவலமாக் கொள்வர்குண திசையறியார்.        (தாழிசை 8)


கலைமகடன் பூர்வதிசை காணுங்கா லவள்விழியுள்
வலதுவிழி தென்மொழியா மதியாரோ மதியுடையார்.                 (தாழிசை 9)


பத்துப்பாட் டாதிமனம் பற்றினார் பற்றுவரோ
எத்துணையும் பொருட்கிசையு மிலக்கணமில் கற்பனையே.         (தாழிசை 10)


வள்ளுவர்செய் திருக்குறளை மறுவறநன் குணர்ந்தோர்கள்
உள்ளுவரோ மநுவாதி யொருகுலத்துக் கொருநீதி.                 (தாழிசை 11)


மனங்கரைத்து மலங்கெடுக்கும் வாசகத்தில் மாண்டோர்கள்
கனஞ்சடையென் றுருவேற்றிக் கண்மூடிக் கதறுவரோ.         (தாழிசை 12)


எனவாங்கு                                                                (தனிச்சொல்)


நிற்புகழ்ந் தேத்துநின் னெடுந்தகை மைந்தர்
பற்பலர் நின்பெரும் பழம்பணி புதுக்கியும்
பொற்படை நாற்கவிப் புதுப்பணி குயிற்றியும்
நிற்பவர் நிற்க நீபெறும் புதல்வரில்
அடியேன் கடையே னறியாச் சிறியேன்
கொடுமலை யாளக் குடியிருப் புடையேன்
ஆயினு நீயே தாயெனுந் தன்மையின்
மேயபே ராசையென் மீக்கொள வோர்வழி
உழைத்தலே தகுதியென் றிழைத்த விந்நாடகம்
வெள்ளிய தெனினும் விளங்குநின் கணைக்காற்கு
ஒள்ளிய சிறுவிர லணியாக்
கொண்மதி யன்பே குறியெனக் குறித்தே.                (ஆசிரியச் சுரிதகம்)
(மனோன்மணீயம்)
(5) மயங்கிசைக் கொச்சகக் கலிப்பா
கலிப்பாவின் உறுப்புக்கள் மயங்கியும், முறைமாறியும் வரும்.


(எ-டு)
தரவு, சிற்றெண், தனிச்சொல், தாழிசை, மீண்டும் ஒரு தரவு என உறுப்புக்கள் மயங்கியும் முறைமாறியும் வந்த ஒரு மயங்கிசைக் கொச்சகக் கலிப்பா இதோ:


இனிமைசேர் பாலூறும் ஏற்றமிகு வெண்டிரையின்
தனியாழிக் கட்கிடந்தோன் தரணியிலே கிடந்தவிடம் 
பனிகொஞ்சு தண்மையுடைக் காவிரியின் மடிக்கிடந்த
கனிசிந்து மோரரங்கம் கலைமாடச் சீரரங்கம்!                        (தரவு)


வருபவர்க்கே


பொழியுமே யருள்
அடையுமே எழில்
உடையுமே தடை
விலகுமே துயர்                                                         (சிற்றெண்)


ஆதலினால்


காதலொடு கிடந்திடும் கார்முகிலை வணங்கிட
ஏதமிலாப் பூமலரோ டீண்டரங்கஞ் சேர்ந்திடுமின்! 


இல்லையெனில்


கோதையொடு கிடந்திடும் கோமகனை வணங்கிட
ஏதமிலாத் தூவுளத்தின் ஏரங்கஞ் சேர்ந்திடுமின்! 


இல்லையெனில்


ஓதமெனக் கிடந்திடும் ஓங்கழகை வணங்கிட
ஏதுமிலா துறுநடையி னின்னரங்கஞ் சேர்ந்திடுமின்!                 (தாழிசை)


உளமுவந்தும் உணர்வெழுந்தும் ஊரரங்கம் சேர்ந்திடினும் 
களமுடனும் எதுமறவும் எவண்முறையிற் சேர்ந்திடினும்
உளம்நெகிழ்ந்து மாயவனின் ஒப்பில்லா மாயமெனும்
அளவிறந்த அருள்மழையின் நனைவது திண்ணமே!                 (தரவு)


கொச்சகக் கலிப்பாக்களில், கொச்சகம் என்ற உறுப்பையும் சில ஆசிரியர்கள் காட்டுவதைக் காணலாம். தொல்காப்பியத்தில், கொச்சகக்கலிக்குச் சொன்ன இலக்கணத்தைக் கொண்டு, சீர் எண்ணிக்கை கூடியும் குறைந்தும் வரும் அடிகள் கொண்ட உறுப்பினைக் கொச்சகம் என்று குறிக்கலாயினர்.


தரவும் போக்கும் பாட்டிடை மிடைந்தும்
ஐஞ்சீர் அடுக்கியும் ஆறுமெய் பெற்றும்
வெண்பா இயலான் வெளிப்படத் தோன்றும்
பாநிலை வகையே கொச்சகக் கலியென
நூனவில் புலவர் நுவன் றறைந்தனரே.
(தொல்காப்பியம் - செய்யுளியல் 148)


இந்நூற்பாவில், கொச்சகக்கலி வரும் முறைமையினைத் தொல்காப்பியம் காட்டுவதைக் காணலாம்:
                           * தரவும் சுரிதகமும் பாட்டின் இடை இடை மாறி வந்தோ,
                           * ஐந்து சீர்கள் கொண்ட அடிகள் பெற்றோ,
                           * தரவு முதலான ஆறு உறுப்புகள் பெற்றோ (இவ்வாறு ஆறு உறுப்புகள் வந்தாலும், முறையில் மாறி வரும்),
                           * வெண்பாவின் இயல்பு கொண்டோ 
வருவது கொச்சகக்கலி என்கிறார் தொல்காப்பியர்.


இதன் அடிப்படையில், அடிவகைகள் கலந்து, மேற்சொன்ன தரவு முதலான கலிப்பாவின் ஆறு உறுப்புகளுள் பொருந்தாத உறுப்பினைக் கொச்சகம் என்று அழைக்கலாயினர். இவ்வாறு கொச்சக உறுப்புப் பெற்று வரும் பாக்களை, மயங்கிசைக் கொச்சகக் கலிப்பா வகையில் சேர்த்தல் ஏற்புடையது ஆகும்.


சிலப்பதிகாரத்தின் மங்கல வாழ்த்துப் பாடலில் இவ்வாறு வந்த மயங்கிசைக் கொச்சகக் கலிப்பாவைப் பாருங்கள்:


ஆங்கு


பொதியில் ஆயினும் இமயம் ஆயினும்
பதிஎழு அறியாப் பழங்குடி கெழீஇய 
பொதுஅறு சிறப்பின் புகாரே ஆயினும்
நடுக்கின்றி நிலைஇய என்ப தல்லதை
ஒடுக்கம் கூறார் உயர்ந்தோர் உண்மையின்
முடித்த கேள்வி முழுதுணர்ந் தோரே.                                        (தரவு)


அதனால்


நாகநீள் நகரொடு நாகநாடு அதனொடு
போகம்நீள் புகழ்மன்னும் புகார்நகர் அதுதன்னில்
மாகவான் நிகர்வண்கை மாநாய்கன் குலக்கொம்பர்
ஈகைவான் கொடியன்னாள் ஈராறாண் டகவையாள்                        (தாழிசை)


அவளுந்தான்


போதிலார் திருவினாள் புகழுடை வடிவென்றும்
தீதிலா வடமீனின் திறமிவள் திறமென்றும்
மாதரார் தொழுதேத்த வயங்கிய பெருங்குணத்துக்
காதலாள் பெயர்மன்னும் கண்ணகிஎன் பாள்மன்னோ                        (தாழிசை)


ஆங்கு


பெருநிலம் முழுதாளும் பெருமகன் தலைவைத்த
ஒருதனிக் குடிகளோ டுயர்ந்தோங்கு செல்வத்தான்
வருநிதி பிறர்க்கார்த்தும் மாசாத்து வான்என்பான்
இருநிதிக் கிழவன்மகன் ஈரெட்டாண் டகவையான்                        (தாழிசை)


அவனுந்தான்


மண்தேய்த்த புகழினான் மதிமுக மடவார்தம்
பண்தேய்த்த மொழியினார் ஆயத்துப் பாராட்டிக்
கண்டேத்தும் செவ்வேளென் றிசைபோக்கிக் காதலால்
கொண்டேத்தும் கிழமையான் கோவலன்என் பான்மன்னோ.                (தாழிசை)

அவரை

இருபெருங் குரவரும் ஒருபெரு நாளால்
மணஅணி காண மகிழ்ந்தனர், மகிழ்ந்துழி
யானை எருத்தத் தணிஇழையார் மேல்இரீஇ
மாநகர்க் கீந்தார் மணம்.                (இடையில் வந்த வெண்பா இயலால் 
அமைந்த உறுப்பு - இது கொச்சகம்)


அவ்வழி

முரசியம்பின முருகதிர்ந்தன முறைஎழுந்தன பணிலம்வெண்குடை
அரசெழுந்ததொர் படிஎழுந்தன அகலுள்மங்கல அணிஎழுந்தது.         
(பேரெண்)


மாலைதாழ் சென்னி வயிரமணித் தூணகத்து
நீல விதானத்து நித்திலப்பூம் பந்தர்க்கீழ்
வான்ஊர் மதியம் சகடுஅணைய வானத்துச்
சாலி ஒருமீன் தகையாளைக் கோவலன்
மாமுது பார்ப்பான் மறைவழி காட்டிடத்
தீவலம் செய்வது காண்பார்க்கண் நோன்புஎன்னை.
விரையினர் மலரினர் விளங்கு மேனியர்
உரையினர் பாட்டினர் ஒசிந்த நோக்கினர் 
சாந்தினர் புகையினர் தயங்கு கோதையர்
ஏந்துஇள முலையினர் இடித்த சுண்ணத்தர்
விளக்கினர் கலத்தினர் விரித்த பாலிகை
முளைக்குட நிரையினர் முகிழ்த்த மூரலர்
போதொடு விரிகூந்தல் பொலன்நறுங் கொடிஅன்னார்
காதலற் பிரியாமல் கவவுக்கை ஞெகிழாமல்
தீதுஅறுக எனஏத்திச் சின்மலர் கொடுதூவி
அங்கண் உலகின் அருந்ததி அன்னாளை
மங்கல நல்அமளி ஏற்றினார், தங்கிய
இப்பால் இமயத்து இருத்திய வாள்வேங்கை
உப்பாலைப் பொன்கோட்டு உழையதா எப்பாலும்
செருமிகு சினவேல் செம்பியன்
ஒருதனி ஆழி உருட்டுவோன் எனவே.                                (சுரிதகம்)
(சிலப்பதிகாரம்)


________________


பகுதி 8: பாவினங்கள்


பாவினம் என்பது நால்வகைப் பாக்களுக்கும் இனமாக வரும் பாடல்கள். இவை சங்க காலத்தில் இல்லையென்றாலும், பிற்காலத்தில் மிகவும் புகழ்பெற்று வழங்கலாயின. இசைப் பாக்களாகப் பாட ஏற்றவை என்பதால், இப்பாவினங்கள் இடைக்காலத்தில் மிகுதியாக எழுதப்பட்டன. பக்தி இலக்கியங்களிலும் அதன் பின்னர் எழுந்த காப்பியங்களிலும் பாவினங்கள், அதிலும் குறிப்பாக விருத்தங்களும் துறைகளும் மிகுதியாகப் பயன்படுத்தப்பட்டன.


இவற்றைத் தெரிந்து வைத்துக்கொள்வது பாடல்கள் இயற்றவும், இவ்வகைப் பாக்களைப் படித்துச் சுவைக்கவும் பெரிதும் உதவும்.
அலகிடலுக்குப் புறனடை
விருத்தம், துறை போன்ற ஓசைநயம் மிக்க பாவினங்களை எழுதுகையில், சில எழுத்து விதிகளை நினைவில் கொள்ளுங்கள்.
ஐகாரம் 
ஐகாரம், சொல்லுக்கு இடையிலும் கடையிலும் ஒரு மாத்திரை அளவு கொள்ளும் இடங்களில் குறிலாகக் கொள்ளப்படலாம். எடுத்துக்காட்டாக, உடைமையை என்ற சீரை, உடை - மை - யை என்று நாம் முன்பு பார்த்த யாப்பு விதிகளின்படி பிரித்தால், நிரை நேர் நேர் - புளிமாங்காய்ச் சீராகும். ஆனால், ஐகாரக்குறுக்கத்தைக் குறிலாகக் கணக்கிட்டு, இச்சீரை உடை-மையை என நிரை நிரை - கருவிளம் எனப்பிரித்தலும் உண்டு. குறிப்பாக, ஐகாரத்தைத் தொடர்ந்து யகரம் வரும் இடங்களில், ஐகாரத்தைக் குறிலாகக் கொள்வது சாலத் தகும்.


இவ்வைகாரத்துக்குப் பின் யகரம் வரின் எப்படிச் சொல்கிறோம் என்று கொஞ்சம் கூர்ந்து பார்ப்போம். வளையல் என்ற சொல்லைச் உரக்கச் சொல்லிவிட்டு, அதன்பின் வளயல் என்று சொல்லிப்பாருங்கள். இரண்டு சொற்களும் வேறுபாடின்றி ஒலிக்கின்றன அல்லவா? இவ்விடத்தில், சொல்லின் இடையில் வரும் ளை என்ற எழுத்தின் ஐகாரம் ஒரு மாத்திரை அளவுக்குக் குறைந்து ஒலிப்பதே இதற்குக் காரணம்.


இக்கால வழக்குகளில், சொல்லிடை ஐகாரத்தை அடுத்து யகரத்தைத் தவிர்த்த பிற எழுத்துக்கள் வரும் இடங்களில், அவ்வைகாரத்தை ஒரு மாத்திரையளவுக்குக் குறைத்து நாம் ஒலிப்பதில்லை. எடுத்துக்காட்டாக, உறைபனி என்னும் இடத்தில் றை என்ற எழுத்து றய் என்பதுபோல் ஒலிப்பதைப் பாருங்கள். இங்கு ஐகாரம் தனக்குரிய இரண்டு மாத்திரையிலிருந்து குறைந்தாலும், பண்டைத் தமிழ் விதிகளில் சொன்னது போல் இக்காலத்தே நாம் ஒரு மாத்திரையாகக் குறைத்து ஒலிப்பதில்லை. இவ்வாறு நம் இன்றைய மொழி இருப்பினும், இசைப்பாக்களில் இவற்றைக் குறிலாகக் கொள்ளும் வழக்கம் உள்ளது என்பதை நினைவில் கொள்ளுங்கள். சந்தம் கொண்டு எழுதும் பாக்களில், சொல்லிடை கடை ஐகாரத்தைக் குறிலாகக் கொள்ளும் இவ்விதி இன்றியமையாததாகிறது. 


குறிப்பு: இவ்வாறு ஐகாரக்குறுக்கத்தைக் குறிலாகக் கொண்டு அலகிடுவது தேவையற்றது என்று எண்ணுவோர், ஐகாரத்தை நெடிலாகக் கொண்டே அலகிடலாம். பாடல்களில் தளை தவறுவதுபோல் தெரிந்தால் மட்டும், இவ்விதியைப் பயன்படுத்தலாம். நீங்களாக எழுதும் சந்தப் பாக்களில், ஒலி நயம் நன்கு வருகிறதா என்பதை மட்டும் விட்டுக்கொடுக்காது எழுதுங்கள்.
மெய்விட்டலகிடல்
சில வேளைகளில், ஒரு குறிலையோ நெடிலையோ வைத்துச் சீர் அமைக்கும் இடங்களில், அக்குறில் எழுத்தை அடுத்தோ நெடில் எழுத்தை அடுத்தோ வரும் சில வகை மெய்களை விட்டு அலகிடும் வழக்கம் கொண்டுள்ளனர் நம் புலவர். இவ்வழக்கத்தைப் பாக்கள் எழுதுகையில் மிக மிக அரிதாகவே பயன்படுத்தியுள்ளனர். எனினும், பாவினங்களிலும், சந்த சிந்து கும்மிப் பாடல்களிலும் இவற்றை மிகுதியாகப் பயன்படுத்தியுள்ளதைப் பார்க்கலாம். என்னென்ன மெய்களை விட்டு அலகிடலாம் என்று பார்ப்போம்:


                           * ய், ர், ல், ழ், ள் எனும் இடையின மெய்கள்
                           * மகரக்குறுக்கம் - ம் எனும் எழுத்து வந்து அதனை அடுத்து வகரம் வரும் இடங்கள்
                           * சிறுபான்மை இடங்களில் ன், பிற மெல்லின மெய்கள்


எடுத்துக்காட்டாக, ஒரு திருப்புகழ்ப் பாடலடியைப் பார்ப்போம்:


தானதன தானதன தானதன தானதன
     தானதன தானதன தந்ததான


எனும் சந்தத்தில் அமைந்த பாடலில் கீழ்க்காணும் அடி வந்துள்ளதைப் பாருங்கள்:


ஆகமணி மாதவர்கள் பாதமலர் சூடுமடி
     யார்கள்பத மேதுணைய தென்றுநாளும்


தானதன என்ற வாய்பாடு பெறும் மாதவர்கள், பாதமலர், யார்கள்பத ஆகிய மூன்று சீர்களிளும் வந்துள்ள இடையின மெய்களைக் கவனியுங்கள். இச்சீர்களில், இடையின மெய்களை விடுத்து அலகிட்டு, தானதன என்ற வாய்பாடு கொள்ள வேண்டும். இவ்வடிகளைப் பாடிப் பார்க்கையிலும், தானதன என்ற சந்தம் பிறழாமல் வருவதைப் பாருங்கள்.


இதேபோல், மகரக்குறுக்கத்தை விட்டு அலகிட்ட இடத்திற்கு ஓர் எடுத்துக்காட்டு:


தான தான தனத்தன தத்தன


என்ற சந்தத்தில்,


நாடி வாயும் வயற்றலை யிற்புன


என்று வந்துள்ளது. இங்கு வாயும் என்ற சீரின் இறுதியில் உள்ள மகரக்குறுக்கம் கால்மாத்திரையளவு குறுகியொலிப்பதால், சந்தத்தில் பிழை வரவில்லை.
பாவினம்
பாவினங்கள் மூன்று வகைப்படும். அவையாவன:


                           * தாழிசை 
                           * துறை 
                           * விருத்தம்


தாழிசை, துறை, விருத்தம் எனும் ஒவ்வொரு வகையிலும், வெண்பா ஆசிரியப்பா கலிப்பா வஞ்சிப்பா எனும் நால்வகைப் பாக்களின் இனமான பாவினங்கள் உள்ளன. இப்பாக்களுக்கு இனமாகி வரும் பாவினங்களாவன:




	தாழிசை 
	துறை 
	விருத்தம் 
	வெண்பா 
	குறளினத் தாழிசை வெள்ளொத்தாழிசை
வெண்டாழிசை 
	குறள்வெண் செந்துறை
வெண்டுறை
	வெளி விருத்தம்
	ஆசிரியப்பா 
	ஆசிரியத்தாழிசை 
	ஆசிரியத்துறை
	ஆசிரிய விருத்தம்
+ கட்டளைக் கலிப்பா
	கலிப்பா 
	கலித்தாழிசை 
	கலித்துறை 
+ கட்டளைக் கலித்துறை
	கலி விருத்தம்
	வஞ்சிப்பா 
	வஞ்சித்தாழிசை 
	வஞ்சித்துறை 
	வஞ்சி விருத்தம்
	கட்டமைப்பு விதிகள் 
                           * வெள்ளொத்தாழிசை, கட்டளைக் கலித்துறை தவிர்த்த பிற பாவினங்களுக்குக் தளை விதிகள் ஏதும் இல்லை. இவற்றுள் பெரும்பாலானவை, நல்ல ஓசையுடனான இசைநயம் அழகாய் அமைந்த பாடல்களாம்.
                           * சில வகைப் பாவினங்களில், அடிகளுக்கு வாய்பாடு இட்டு எழுதலாம்.
(எ-டு) விளம் மா தேமா என்ற வாய்பாட்டில் அமைந்த அறுசீர் விருத்தத்தில் இந்த மூன்று வாய்பாட்டுச் சீர்களும் இதே வரிசையில் இருமுறை “விளம் மா தேமா விளம் மா தேமா” என வருகின்றன. 
                           * பாவினங்களில் அடி எதுகைத் தொடை அமைவது சிறப்பாகும். இன்றியமையாதது என்று கூடச் சொல்லலாம். மோனையையும் பிறதொடைகளையும் கூட மிகுதியாகப் பயிலும்படி அமைப்பர் புலவர்.
விருத்தங்களும், கலி-, வஞ்சித் துறைகளும் 
இங்கே சில துறைகளையும் விருத்தங்களையும் கலந்து, உள்ளத்தில் கொள்ள எளிதான வகையில் வரிசைப்படுத்தியுள்ளேன். இங்குள்ள ஒவ்வோர் பாவின வகையிலும், அடிகளில் வரும் சீர் எண்ணிக்கை மிகுந்து மிகுந்து வரிசையாக அமைவதைப் பாருங்கள். இரண்டு சீர்கள் கொண்ட குறளடி தொடங்கி, கழினெடிலடிவரை அமைந்த பாவினங்கள் இதோ:
வஞ்சித்துறை
                              * அடிதோறும் இரண்டு சீர்கள் பெற்றிருக்கும்.
                              * நான்கடிகள் பெற்று வரும்.
                              * ஒரே அடி எதுகை பெற்று வரும்.
                              * அடிதோறும் ஒரே வாய்பாடு பெற்று வருவது சிறப்பு.
	

(எ-டு)
        தனியென தறிவில்
கனியெனு மொழியால்
இனியன தருமே
பனியன தமிழே! 


இப்பாடல், கருவிளம் புளிமா எனும் வாய்பாடு அமைந்த நான்கு அளவொத்த குறளடிகளால், இனிய ஓசையுடன் வந்துள்ள வஞ்சித்துறையாகும். எல்லாப் பாவினங்களிலும், இவ்வாறு வாய்பாட்டு அமைப்பு வருவது சிறப்பு மட்டுமேயன்றி, விதியல்ல என்பதை மீண்டும் நினைவில் கொள்ளுங்கள்.
வஞ்சி விருத்தம் 
                              * அடிதோறும் மூன்று சீர்கள் பெற்றிருக்கும்.
                              * நான்கடிகள் பெற்று வரும்.
                              * ஒரே அடி எதுகை பெற்று வரும்.
                              * அடிதோறும் ஒரே வாய்பாடு பெற்று வருவது சிறப்பு.
	

(எ-டு)
        மன்னுபுகழ் தோன்ற உதித்துப்
        பொன்னைவிடத் தூய்மை சிறந்து
        என்னினிய நாவில் உரைக்கச்
        சொன்னதமிழ் தானென் மொழியே!


இப்பாடல், கூவிளங்காய் தேமா புளிமா எனும் வாய்பாடு அமைந்த நான்கு அளவொத்த சிந்தடிகளால், இனிய ஓசையுடன் வந்துள்ள வஞ்சிவிருத்தமாகும்.


இரண்டாம் அடியில், பொன்னைவிட எனும் சீரில் ஐகாரக்குறுக்கம் வந்ததால் அதனைத் தேமாங்கனி என்னாது, கூவிளங்காய் என்று அலகிட்டுக் கொண்டோம். இதனைப் பாடிப் பார்க்கையிலும் ஓசைப் பிறழ்வின்றி ஒலிப்பதைக் கவனியுங்கள். இவ்வாறு வாய்பாட்டு அமைப்பு வருவது சிறப்பு மட்டுமேயன்றி, விதியல்ல. எனவே, இச்சீரைத் தேமாங்கனி என்றாலும் பிழையில்லை. இவ்வாறு ஐகாரக்குறுக்கம் கொண்டு அலகிடுவது தேவையற்றது என்று எண்ணுவோர், அதனை விடுத்தும் அலகிடலாம்.
கலிவிருத்தம் 
                              * அடிதோறும் நான்கு சீர்கள் பெற்றிருக்கும்.
                              * நான்கடிகள் பெற்று வரும்.
                              * ஒரே அடி எதுகை பெற்று வரும்.
                              * அடிதோறும் ஒரே வாய்பாடு பெற்று வருவது சிறப்பு.
	

(எ-டு)
        அன்னையென் றாவதற் கில்லையோர் அகவை
துன்னிய பண்பொடு தூய்மையி னுளத்தால்
என்னையிங் கணைத்திடும் என்மகள் கனிந்த
அன்னையர் தம்முளே அழகிய ஒருத்தி!


இப்பாடல் கலிவிருத்தத்தின் இலக்கணம் பெற்று, கூவிளம் விளம் விளம் புளிமா எனும் வாய்பாடு பெற்ற நாற்சீர் அடிகள் கொண்டு அமைந்துள்ளது. இப்பாடலில், ஐந்து சீர்களில் ஐகாரக்குறுக்கம் பயின்று வந்துள்ளது. கூவிளம் விளம் விளம் புளிமா எனும் வாய்பாடு அமைய, இவ்வைகாரக்குறுக்கங்களைக் குறிலாகக் கொண்டுள்ளோம். முந்தைய பாவினங்களில் பார்த்ததுபோல், இவ்வாறல்லாது, ஐகாரத்தை நெடிலாகக் கொண்டு அலகிட்டாலும் தவறில்லை என்றறிக.


தேம்பாவணியில் வரும் இன்னொரு கலிவிருத்தப் பாடல் இதோ: 


எதிரிலான் பகையிலான் இணையெ லாமிலான்
உதிரிலா மதுகையான் உணர்வின் மேனின்றான்
விதிரிலா விதியிதென் றிறைஞ்சி வேண்டினார்
பிதிரிலாத் திருவுளம் பேணித் தேரினார். (தேம்பாவணி)


இப்பாடல், கருவிளம் கருவிளம் மா கூவிளம் என்ற வாய்பாட்டால் அமைந்துள்ளது. இரண்டாம் அடியில், மதுகையான் என்ற இரண்டாம் சீர் ஐகாரக்குறுக்கத்தைக் குறிலாகக் கொண்டு கருவிளம் ஆனது. மேனின்றான் என்ற நான்காம் சீர், னகர ஒற்றை விடுத்து அலகிட்டுக் கூவிளம் ஆனது. இவ்வாறு ஓரிரு இடங்களில் இடையினம், மகரக்குறுக்கம் அல்லாத பிற ஒற்றுக்களை விட்டு அலகிட்டுள்ளனர் புலவோர். இவ்வாறல்லாது, மேனின்றான் என்ற சீரைத் தேமாங்காய் என்றாலும் பிழையில்லை என்பதை மீண்டும் நினைவூட்டிக் கொள்க.
கலித்துறை 
                              * அடிதோறும் ஐந்து சீர்கள் பெற்றிருக்கும்.
                              * நான்கடிகள் பெற்று வரும்.
                              * ஒரே அடி எதுகை பெற்றுவரும்.
                              * நான்கு அடிகளிலும் ஒரே அடி வாய்பாடு பெற்று வருவது சிறப்பு.
	

பொதுவாகக் கலித்துறையின் அடிகள் எண்ணற்ற அடி வாய்பாடுகளுள் ஒன்று கொண்டு, சந்த நயத்தொடு வருகின்றன. எடுத்துக்காட்டாக, கலித்துறையில் வரக்கூடிய ஒரு சந்தம்:


தேமா கருவிளம் தேமா கருவிளம் தேமாங்காய் 


இவ்வாய்பாடு கொண்டமைந்த கம்பராமாயண எடுத்துக்காட்டுப் பாடல் இதோ:


        ஆடு கொடிப்படை சாடி யறத்தவ ரேயாள
வேடு கொடுத்தது பாரெ னுமிப்புகழ் மேவீரோ
நாடு கொடுத்தவென் நாய கனுக்கிவர் நாமாளும்
காடு கொடுக்கிலர் ஆகி யெடுத்தது காணீரோ (கம்பராமாயணம்)


கட்டளைக் கலித்துறை 
                              * அடிதோறும் ஐந்து சீர்கள் பெற்றிருக்கும்.
                              * நான்கடிகள் பெற்று வரும்.
                              * அடிதோறும் வெண்டளை வர வேண்டும். அடிகளுக்கு இடையில் தேவையில்லை.
                              * அடிதோறும் முதல் நான்கு சீர்கள் ஈரசைச் சீர்களாகவோ மாங்காய்ச் சீர்களாகவோ வரும்.
                              * அடிதோறும் ஐந்தாம் சீர் விளங்காய்ச் சீராக வருதல் வேண்டும். அரிதாக, அதற்கிணையாகக் குறிலொடு மா வரும் மாங்கனிச் சீர்களோ (மா = குறில் ஒற்று), குறில் பெற்ற மாந்தண்பூச் சீர்களோ (மாந்தண் = குறில் ஒற்று குறில் ஒற்று) வரலாம். 
                              * நேரசையில் முதற்சீர் தொடங்கினால், அவ்வடியில் ஒற்றுநீங்கப் பதினாறு எழுத்துக்கள்  இருக்கவேண்டும். 
                              * நிரையசையில் முதற்சீர் தொடங்கினால், அவ்வடியில் ஒற்றுநீங்கப் பதினேழு எழுத்துக்கள்  இருக்கவேண்டும். 
                              * ஒரே அடி எதுகை பெற வேண்டும்.
                              * பொதுவாக, ஈற்றடியின் ஈற்றுச் சீர் ஏகாரத்தில் முடியும்.
	

(எ-டு)
கிளியே! கிளைஞர் மனத்தே கிடந்து, கிளர்ந்தொளிரும்
ஒளியே! ஒளிரும் ஒளிக்கிட மேஎண்ணில் ஒன்றுமில்லா
வெளியே! வெளிமுதல் பூதங்க ளாகி விரிந்தவம்மே!
அளியேன் அறிவள விற்கள வான ததிசயமே. (அபிராமி அந்தாதி)


இது கட்டளைக் கலித்துறையால் அமைந்த பாடல். அடிகள் யாவும் நிரையசையில் தொடங்கி, ஒற்று நீங்கப் பதினேழு எழுத்துக்கள் பெற்று அமைந்துள்ளன. கட்டளை = எழுத்து எண்ணி யாப்பது.
வெளிவிருத்தம் 
                              * அடிதோறும் நான்கு சீர்களும், ஒரு தனிச்சொல்லுமாக மொத்தம் ஐந்து சீர்கள் பெற்றிருக்கும்.
                              * மூன்று அல்லது நான்கடிகள் பெற்று வரும்.
                              * எல்லா அடிகளுக்கும் ஒரே தனிச்சொல் வர வேண்டும்.
                              * அடி எதுகை பெற்று வர வேண்டும்.
	

(எ-டு)
        அன்றலர்ந்த பூமலரின் அழகு போன்ற - தாய்மையே
        கன்றடைந்த போதுருகும் கனிவு மேய - தாய்மையே
        சென்றணைத்த பொழுதெல்லாம் தென்ற லான - தாய்மையே
வென்றடைந்த பொருளனைத்தும் நிகரி லாத - தாய்மையே


இவ்வெளிவிருத்தம், ஓரே எதுகை பெற்ற நான்கடிகளும், அந்நான்கடிகளிலும் ஒரே தனிச்சொல்லுமாக அமைந்துள்ளது.
ஆசிரிய விருத்தம் 
                              * அடிதோறும் ஆறு, ஏழு, எட்டு, பன்னிரண்டு அல்லது பதினாறு சீர்கள் எனக் கழினெடிலடிகளைப்  பெற்றிருக்கும்.
                              * நான்கடிகள் பெற்று வரும்.
                              * அடி எதுகை பெற்று வரும்.
                              * அடிதோறும் பொழிப்பு மோனை பெற்று வரும் (இல்லாமலும் வரலாம் என்றாலும், பொழிப்பு மோனை இருப்பதே சிறப்பு).
                              * சந்தம் தோன்றுமாறு அமையும் அடி வாய்பாடு பெற்று வருவது சிறப்பு.
	

ஆசிரிய விருத்தத்தின் சில அடி வாய்பாடுகள்:


அறுசீர்க்கழினெடிலடி ஆசிரியவிருத்தம் => விளம் மா தேமா விளம் மா தேமா
அறுசீர்க்கழினெடிலடி ஆசிரியவிருத்தம் => தேமா மா மா மா மா நெடிலீற்று-மா  
அறுசீர்க்கழினெடிலடி ஆசிரியவிருத்தம் => மா மா தேமா மா மா தேமா
அறுசீர்க்கழினெடிலடி ஆசிரியவிருத்தம் => நெடிலீற்று-மா நெடிலீற்று-மா தேமா x 2
அறுசீர்க்கழினெடிலடி ஆசிரியவிருத்தம் => மா மா காய் மா மா காய்
அறுசீர்க்கழினெடிலடி ஆசிரியவிருத்தம் => கூவிளம் கூவிளம் கூவிளங்காய் x 2
ஏழுசீர்க்கழினெடிலடி ஆசிரியவிருத்தம்  => விளம் மா விளம் மா விளம் விளம் மா
எண்சீர்க்கழினெடிலடி ஆசிரியவிருத்தம்  => காய் காய் மா மா காய் காய் மா மா
12 சீர்க்கழினெடிலடி ஆசிரியவிருத்தம் => விளம் காய் காய் விளம் காய் கனி x 2


இப்படி எல்லையில்லாத சந்தங்களைக் கொண்டும், அளவில் பலவான கழினெடிலடிகளைக் கொண்டும் இவ்வாசிரியவிருத்தங்கள் அமைகின்றன.


(எ-டு)
நாமக்கல் கவிஞர் தம் எண்சீர் விருத்தம் ஒன்று இதோ. இப்பாடலில், பொழிப்பு மோனையும் (1, 5ஆம் சீர்களில் மோனை), அடி எதுகையும் அழகாய்ப் பயின்று வந்துள்ளதைக் காணலாம்.
 
பாண்டியரும் சோழர்களும் சேர மன்னர்
பாடுபட்டுப் பயிர்செய்த நாக ரீகம்
நீண்டுயர்ந்து கோபுரங்கள் வடிவாய் நின்று
நிரந்தரமாம் பரம்பொருளின் நினைவு கூட்டித்
தூண்டியநல் லுணர்ச்சிகளின் தொகுப்பே யன்றோ
தொன்றுதொட்டு இன்றளவும் தொடரும் நூல்கள்?
ஈண்டிவைகள் யாவினையும் இகழ்வோ மானால்
என்னமிச்சம் தமிழ்வளர்ச்சி இனியும் உண்டோ? (நாமக்கல் கவிஞர்)


கூவிளங்காய்ச் சீர்களை மட்டுமே கொண்டமைந்த, இன்னும் ஓர் எண்சீர்க் கழினெடிலடி ஆசிரிய விருத்தம் இதோ. இங்கும் அடி எதுகையும், பொழிப்பு மோனையும் பயின்று வந்துள்ளமையைக் காணுங்கள்.


        அம்புலியின் மொட்டரும்போ? அன்றலர்ந்த வெள்ளுவவோ?
அம்புவியை யுய்க்கவந்த அங்கதிரின் சொட்டழலோ? 
செம்பவளப் பூச்செதிலில் தண்டரளச் சிப்பிதனில்
சேர்ந்திருந்த பெட்டகமோ? சிந்திவிட்ட மென்றுகிரோ?
வெம்புழுதி வீதிதனில் வந்துமணம் மண்ணெழுப்ப
        விண்ணெழுந்த தண்முகிலை விட்டுவந்த வான்துளியோ?
கம்புமிக வோங்குகொல்லை போய்க்கவர்ந்த கொஞ்சுதத்தை
கண்கவர்ந்து என்தவழச் சேய்மகவாய்த் தோன்றியதோ?


கட்டளைக் கலிப்பா
பொதுவாக, மா கூவிளம் கூவிளம் கூவிளம் x 2 எனும் வாய்பாடு கொண்டு அமையும் எண்சீர் விருத்தம் துள்ளல் ஓசை பெறுவதால், கட்டளைக் கலிப்பா எனப்படும் (கட்டளை = எழுத்து எண்ணி யாப்பது). ஒவ்வொரு நான்கு சீர் கொண்ட அரையடியும் தேமாச் சீர் கொண்டு தொடங்கினால் ஒற்று நீங்கப் பதினோரு எழுத்தும், புளிமாவில் தொடங்கினால் ஒற்று நீங்கப் பன்னிரண்டு எழுத்தும் கொண்டு அமையும் இவ்வகைப் பாவினம். 
வெண்பா, ஆசிரியத்தின் துறைகள்
குறள் வெண்செந்துறை
                              * அளவடிகள் (நான்கு சீர் அடிகள்) இரண்டு பெற்று வரும்.
                              * வெண்பாவுக்கினமாய் நேரிய இசையும் சீரிய பொருளும் பெற்று வரும்.
                              * ஒரு விகற்பமாயும் இரு விகற்பமாயும் வரலாம்.
                              * நேரிய ஓசையும் சீரிய பொருளும் (ஒழுகிய ஓசையும் விழுமிய பொருளும்) கொண்டு அமைதல் வேண்டும்.
	

வெண் செந்துறை, செந்துறைப்பாட்டு, செந்துறைவெள்ளை என்பன இதன் வேறு பெயர்கள். செம்மை - அழகு.


(எ-டு)
        எல்லா வுலகும் இயக்கும் பொருள்தனை
        நில்லாச் சுடரினை நினைந்து போற்றுவோம்!


இங்கு இரண்டு நாற்சீரடிகள் கொண்டு வெளிப்படையான உயர்ந்த பொருளொடு, நேரிய இசையொடு குறள் வெண்செந்துறை வந்துள்ளது. 


நேரிய அல்லது ஒழுகிய ஓசை என்பது, பொதுவாகப் பாடலில் அமைந்த தொடைகளால் அமையும். இங்கு உள்ள எடுத்துக்காட்டில், அடியெதுகையும் பொழிப்பு மோனையும் பயின்று வந்ததைக் காண்க. வேறு வகை மோனையோ பிற தொடைகளோ வந்தாலும், நாவில் இனிமையாகப் பாடல் பயில்வதை நேரிய ஓசை என்று கொள்ளலாம்.
வெண்டுறை 
                              * மூன்றிலிருந்து ஏழு அடிகள் வரை பெற்று அமையும்.
                              * முதலடி நான்கு சீர்களுக்கு மிகுதியான சீர்களைப் பெற்று வரும்.
                              * பின்வரும் அடிகள் அளவில் குறைந்து கொண்டே வரும்.
	

(எ-டு)
        மிளிர்ந்த மீனிறை விண்ணின் அகன்ற வொன்றுண் டதுவே
        கிளைத்த வோர்குடி தன்னி னுடைமை யாமவர்
        கிளத்த சொல்யாவும் வாண்மீன்தா னாமவர்
        கிளர்ந்த நெஞ்சம் தம்முயிரெனக் கருதும்
        வளர்தமிழ் மொழியின் அகலங்காண்.


ஐந்து அடிகள் பெற்று, ஆறு சீர்கள் கொண்ட முதலடியாலும், ஐந்து சீர்கள் கொண்ட இரண்டாம் அடியாலும், நான்கு சீர்கள் கொண்ட மூன்றாம் நான்காம் அடிகளாலும், மூன்று சீர்கள் கொண்ட ஈற்றடியாலும் அமைந்த வெண்டுறைப் பாடல் இது. 
ஆசிரியத்துறை
                              * நான்கடிகளில் அமையும்.
                              * இது மூன்று வகையான் அமையலாம்:
                              * அளவொத்த அடிகள் கொண்டு, அளவில் குறைந்த ஈற்றயலடி (எருத்தடி) பெற்று வருதல்.
                              * அடிகள் அளவில் இடையிடையே சுருங்கியும் விரிந்தும் வருதல்.
                              * அளவொத்த அடிகள் கொண்டு, அளவில் குறைந்த எருத்தடி இடையடிமடக்காய் (முந்தைய அடியின் சீர்களே மீண்டும் பெற்று) வருதல்.
	

(எ-டு)
எருத்தடியுடன் வந்த நான்கடி ஆசிரியத்துறைப் பாடல் இதோ. இவ்வாறு, எல்லா அடிகளும் அளவொத்து, ஈற்றயலடி மட்டும் அளவு குறைந்து வருவது நேரிசை ஆசிரியத்துறை எனப்படும்.


        விண்தடவி நின்ற வரையிலே வடிவாய்ப் பிறந்து 
        கண்பரவிக் காத்த கலைஞர்தம் நாவிற் றவழ்ந்து
        தண்மையும் வெம்மையும் கலந்த ஐந்தான
        திண்திணை வளர்ந்த தென்னகத்து மாந்தர் தமிழே!


அடிகள் சுருங்கியும் விரிந்தும் வந்த ஆசிரியத்துறை (இதனை இணைக்குறள் ஆசிரியத்துறை என்பர்):


        கேட்டுணரும் வெளியும் தொட்டுணரும் வளியும் கண்டுணரும் தீயும்
        ஊட்டநற் சுவைதரு தெட்டண் ணீரும்
        வேட்டெழுந்த மணந்தரு மண்ணும் எனுமைந்தும்
        காட்டிய வல்லிறையின் கவின்மிக வளரும் வடிவம் காணாய்!


எருத்தடி இடைமடக்காய் வந்த இணைக்குறள் ஆசிரியத்துறை:


        காருவாக்கண் தோன்றிக் கீற்றெனவும் பிறையெனவு 
        மோருவப்பின் திங்களும் வளர்ந்தது பின்னே வெள்ளுவாக் கண்டே
        யோருவப்பின் திங்களும் வளர்ந்தது பின்றேய்ந்து
        காருவவா யானதனாற் காலமும் சுழற்றன்மைத் தென்றுணர்வாய்!


இங்கே, ஓருவப்பின் திங்களும் வளர்ந்தது பின் என்ற அடி இடைமடக்காய் எருத்தடியில் வந்தது. நேரிசை, இணைக்குறள் எனும் இருவகை ஆசிரியத்துறைகளிலும் இடைமடக்கடி வரலாம்
தாழிசைகள்
குறளினத் தாழிசை


                              * இரண்டடிகளில் வரும்.
                              * கீழ்க்காணும் மூன்றனுள் ஒன்றாய் அமையும்:
                              * குறள்வெண்பா ஓசையில் சிதைந்து வருதல்.
                              * குறள்வெண்செந்துறை நேரிய இசையோ சீரிய பொருளோ இன்றி வருதல்.
                              * முதலடியில் பல சீர்களைப் பெற்று, இரண்டாம் அடி முதலடியினும் குறைந்து வருதல். 
	

(எ-டு)
        நிறைதாள் நினைந்தோர் நெஞ்சத் துறைவார்
இறையென்று விண்ணாள் பவர்.


இங்கு, “நினைந்தோர் நெஞ்சத்து” என்னுமிடத்தே மா முன் நேர் என்ற நேரொன்று ஆசிரியத்தளை பெற்றுக் குறள்வெண்பா ஓசையில் சிதைந்து வந்தது.


        எல்லா வுலகும் தலையில் தாங்கி
        நில்லா தியக்கும் பொருள்தனைப் போற்றுவோம்!


இங்கு இறைவன் உலகைத் தலையில் தாங்கி இயக்குகிறான் என்றது சீரிய பொருளல்ல (இறைவன் தாளில் உலகம் என்பதே பாடுபொருளான இறைக்குச் சிறப்பாகும்) என்பதால், இது வெண் செந்துறையாகாது, குறளினத் தாழிசை யானது.


        ஊசல் உடைத்தே யவற்பால் ஈண்டுந் தோழீ
ஊடல் உடைத்தும் உளமா றிலனே!


இங்கு, முதலடியில் ஐந்து சீர்களைப் பெற்று, இரண்டாம் அடி அதனினும் குறைந்த நான்கு சீர்களைப் பெற்று வந்தது.
வெள்ளொத்தாழிசை
                              * ஒரே பொருள் குறித்த சிந்தியல் வெண்பாக்கள், வந்த சொற்களே மீண்டும் மீண்டும் வந்து, மூன்று அடுக்கி வரும்.
                              * சிந்தியல் வெண்பாக்கள் என்பதால், ஒவ்வொரு பாவும் வெண்டளை பிறழாது வரல் வேண்டும்.
	

(எ-டு)
அகல்பே ரொளியை அளவிலா ஆற்றல்
திகழ்தூ நிலையைச் செறிந்த நலஞ்சேர்
புகழார் இறையை வணங்கு.


அருள்பே ரொளியை அளவிலா ஆற்றல்
அருள்தூ நிலையை அடைந்த நலஞ்சேர்
அருளார் இறையை வணங்கு.


அழகின் ஒளியை அளவிலா ஆற்றற்
றழலாம் நிலையைத் தகைத்த நலஞ்சேர்
விழவின் இறையை வணங்கு.


இங்கு, மூன்று சிந்தியல் வெண்பாக்கள் அடுக்கி வந்த வெள்ளொத்தாழிசையைக் காணலாம். சொற்கள் மீண்டும் மீண்டும் வராதிருந்திருந்தால், இவை தனித்தனியான மூன்று சிந்தியல் வெண்பாக்கள் என்றாகியிருக்கும்.
வெண்டாழிசை
                              * மூன்றடிகளில் அமையும்.
                              * முதலாம் இரண்டாம் அடிகள் நான்கு சீர் கொண்ட அளவடிகளாய் வரும்.
                              * ஈற்றடி மூன்று சீர் கொண்டு சிந்தடியாய் வரும்.
	

இது சிந்தியல் வெண்பாவினைப் போல் அடி அமைப்பும், சீர் எண்ணிக்கையும் பெற்றாலும், வெண்டளை பிறழ்ந்து வரும்.


(எ-டு)
        நாளும் பொழுதும் ஞாயிற்றைச் சுற்றிய
        கோளும் கொலைக்கொடுங் கூற்றும் இறையின் 
        தாள்கண்டார்க் கில்லை காண்.


இங்கு வெண்டளைகளோடு ஆசிரியத்தளையும் வந்ததால், சிந்தியல் வெண்பாவின் இலக்கணம் கெட்டு வெண்டாழிசை ஆனது.         
ஆசிரியத்தாழிசை
                              * அளவொத்த மூன்றடிகள் கொண்டு வரும்.
                              * சிறப்புடை ஆசிரியத்தாழிசை, சிறப்பில் ஆசிரியத்தாழிசை என இரண்டு வகைப்படும்.
                              * சிறப்பில் ஆசிரியத்தாழிசை என்பது நான்கு சீர் கொண்ட மூன்று அடிகளொடு வரும்.
                              * நான்கு சீர் கொண்ட மூன்று அடிகளுடைய செய்யுள், வந்த சொற்களே மீண்டும் வந்து ஒரு பொருளின்மேல் மூன்று அடுக்கி வருவது சிறப்புடை ஆசிரியத்தாழிசை அல்லது ஆசிரிய ஒத்தாழிசை எனப்படும்.
	

(எ-டு)
        வானஞ்சேர் குறிஞ்சிக் கோட்டினில் நின்றெழுந்த
        தேனும் முதிர்ந்த தினைமாவும் கலந்தெடுத்து 
        மானின் விழியாள் மைந்தனைத் தொழுவளே!
        
        அடவிசேர் குறிஞ்சிக் கோட்டினில் நின்றெழுந்த
        கடம்பின் தாரில் காந்தள் கலந்தெடுத்து 
        மடவரல் விழியாள் மைந்தனைத் தொழுவளே!


        மஞ்சுசேர் குறிஞ்சிக் கோட்டினில் நின்றெழுந்த
        நெஞ்சத்துக் கிளைத்த காதலைக் கலந்தெடுத் 
        தஞ்சனத்து விழியாள் மைந்தனைத் தொழுவளே!


இங்கு, மூன்றாய் அடுக்கிவந்த சிறப்புடை ஆசிரியத்தாழிசையில், “குறிஞ்சிக் கோட்டினில் நின்றெழுந்த”, “கலந்தெடுத்து”, “விழியாள் மைந்தனைத் தொழுவளே” எனும் சொற்கள் கொண்ட தொடர்கள் மீண்டும் மீண்டும் வந்தமையைக் காணுங்கள்.
கலித்தாழிசை
                              * இரண்டடிகள் முதல் எத்தனை அடிகள் வேண்டுமானாலும் பெற்று வரலாம்.
                              * அளவொத்ததும் ஒவ்வாததுமாக அடிகள் அமைந்து, ஈற்றடி மட்டும் பிற அடிகளை விட நீண்டு வரும். 
                              * நீண்ட ஈற்றடி பெற்றுக் கலித்தாழிசையின் பிற அடிகள் அளவொத்தோ, இடையிற் கூடிக் குறைந்தோ (இடைமடக்கடியும் கொண்டோ) வரலாம்.
                              * வந்த சொற்களே மீண்டும் வந்து மூன்றடுக்கி அமைந்த பாக்களாய் அமையும்.
	

(எ-டு)
        சீர்திகழ் மொழியாம் தமிழெனு மொழியே
        நீரும் தீயும் வெளியும் வளியும் மண்ணும் காக்க வந்ததுகாண்!


        சீர்திகழ் மொழியாம் தமிழெனு மொழியே
        ஊரின் புலவரும் பாடலில் வல்லோர் தாமும் போற்ற வந்ததுகாண்!


        சீர்திகழ் மொழியாம் தமிழெனு மொழியே
        பாரின் மக்கள் தென்னகத் துள்ளோர் உயிரெனத் தாங்க வந்ததுகாண்!


ஒவ்வோர் பாடலிலும் இரண்டடிகள் பெற்று மூன்றடுக்கி, ஈற்றடி நீண்டு வந்துள்ள கலித்தாழிசையாகும். இங்கும் மூன்றடுக்கி வரும் பாக்களில் வந்த சொற்கள் மீண்டும் மீண்டும் வந்ததைக் காணுங்கள்.
வஞ்சித்தாழிசை 
                              * குறளடி நான்காய், வந்த சொற்களே மீண்டும் வந்து ஒரு பொருளின்மேல் மூன்றடுக்கி வரும்.
	

(எ-டு)
        பொழில்தரு பைந்துழாய்
        எழில்தரச் சூடிய
        வழிபுனல் வான்புயல்
        கெழுநிற மேனியான்!


வெங்கனற் பைந்துழாய்
        அங்கையிற் சூடிய
        பொங்கிய வான்புயல்
        தங்கிய மேனியான்!


தேனார் பைந்துழாய்
        ஊனுடற் சூடிய
        வேனலின் வான்புயல்
        நீனிற மேனியான்!


இது வந்த சொற்களே வந்து, மூன்றடுக்கி வந்த வஞ்சித்தாழிசை.


இங்கு மூன்றாம் பாடலில், திருமால் துழாயினை ஊனுடலிற் சூடினான் என வந்துள்ளது சீரிய பொருளல்ல என்பதையும் காண்க (இறைவன் ஊனுடல் கொண்டான் என்றமையால்). சீரிய பொருள் வருவதும் வராததும் வஞ்சிப்பாவிற்கோ, வஞ்சிப் பாவினங்களுக்கோ கருத வேண்டிய இலக்கணம் அன்று. வெண்பாக்களில் மட்டுமே பொருட் சீர்மை இன்றியமையாததாகிறது. எனினும், சீரிய பொருளின்மைக்கு இக்கருத்து ஓர் எடுத்துக்காட்டாகும் என்பதால் இங்குக் காட்டியுள்ளேன்.


குறிப்பு: இங்கு வந்த சொற்களே மீண்டும் மீண்டும் வராது இருந்திருந்தால், மூன்றாகவோ எந்த எண்ணிக்கையிலுமோ வந்தாலும், அவை வஞ்சித்துறைகள் எனக் கொள்ளப்படுகின்றன.
அடுக்கி வருதலும் மடக்கி வருதலும் 
மூன்றடுக்கி வரும் தாழிசைகள் 
தாழிசை வகைகள் பல, ஒரு பொருள் மேல் மூன்றடுக்கி வருகின்றன. மூன்றடுக்கி வருகையில், வந்த சொற்களே மீண்டும் மீண்டும் வருவதை இங்கு எழுதியுள்ள எடுத்துக்காட்டுக்களில் காணலாம். மீண்டும் மீண்டும் சொற்கள் வருவதற்கு, எத்தனை சொற்கள் திரும்ப வரவேண்டும் என்ற இலக்கணம் கிடையாது. ஒரு பொருள் மேல் பாடப்பட்ட மூன்றாய் வந்த பாடல்கள் அனைத்திலும் ஓர் இறுதிச்சொல் மட்டும் ஒத்து வரும் தாழிசைகளும் உள்ளன. எல்லாச் சொற்களும் ஒத்து, ஒரே ஒரு சொல் மட்டும் மாறிவரும் தாழிசைகளும் உள்ளன என்று உள்ளத்தில் கொள்க.
இடைமடக்கு 
மடக்கி வருதல் அல்லது இடைமடக்கு என்பது, ஓரடியில் வந்த எழுத்துக்களே மீண்டும் அடுத்த அடியில் வருவதாகும். இடை - அடிகளுக்கு இடையில்; மடக்கு - மீண்டும் மீண்டும் வருதல் (இக்காலத்தில், மடக்கு என்ற சொல் இப்பொருளில் பயில்வதில்லை என்றாலும், மடங்கு என்ற சொல் வழக்கிலுள்ளது. இருமடங்கு, மும்மடங்கு என்றல்லாம் சொல்கிறோமல்லவா?)


பொதுவாக இடைமடக்குக்களில் சீர்கள் ஒன்றோ இரண்டோ, அவற்றின் எழுத்துக்கள் ஒத்து வருகின்றன. எடுத்துக்காட்டாக, கந்தர் அந்தாதியில் வந்துள்ள அடியிடை மடக்கினைப் பாருங்கள்:


செவ்வந்தி நீலப் புயமுரு காபத்தர் சித்தமெய்யிற்
செவ்வந்தி நீலத்தை யுற்றருள் வாய்திங்கட் சேய்புனைந்த
செவ்வந்தி நீலத் தொருபாகர் போன்ற தினிச்சிந்தியார்
செவ்வந்தி நீலத்தி னீடுமுற் றாத திமிரமுமே.  (கந்தர் அந்தாதி)


இங்கு நான்கடிகளிலும் செவ்வந்தி நீலம் எனும் சீர்கள் மீண்டும் மீண்டும் இடைமடக்காய் வந்துள்ளன. இவ்வாறு அனைத்து அடிகளிலும் இடைமடக்காய் அமைந்த சீர்கள் பெற்று வரும் பாடல்களை மடக்கு அல்லது யமகம் என்று சொல்கிறோம். யமகப் பாடல்கள் எந்தப் பாவகையினாலும் அமையலாம்.


குறிப்பு: இக்கந்தர் அந்தாதிப் பாடல், ஒவ்வோர் அடியிலும் ஒற்று தவிர்த்த பதினாறு எழுத்துக்கள் கொண்டு, அடிக்குள் வெண்டளை பிறழாது வந்துள்ள கட்டளைக் கலித்துறையாகும். இக்கட்டளைக் கலித்துறையில் அடிதோறும் இறுதிச்சீர் விளங்காய்ச் சீர் கொண்டும், மூன்றாம் அடியில் மட்டும் மாங்கனிச் சீர் கொண்டும் அமைந்தமையைக் காண்க.


மடக்கணி 
ஒரு செய்யுளில், வந்த சொற்கள் மீண்டும் மீண்டும் வந்து, பிரிக்காத நிலையிலும், வெவ்வேறாகப் பிரித்த நிலையிலும் வெவ்வேறு பொருள்களைத் தருவது மடக்கணி எனப்படுகிறது.
சந்தப் பாடல்கள்
சந்தப் பாக்கள்
மேலே சொன்ன பாவினங்களில் சந்தங்கள் பயின்று, இனிய சீரான ஓசை அமையலாம். இவ்வாறு வருவன, சந்தப் பாக்கள் எனப்படுகின்றன. 


இவ்வாறு சந்தம் அமைய ஓர் எளிய நுட்பம் உண்டு. சந்தப் பாக்களாக அமையும் சந்தத் துறை, விருத்தங்களில் பயின்று வரும் அடி வாய்பாடுகளில், சீர் வகைகள் முழுமையாகக் கொள்ளப்பட வேண்டும். எடுத்துக்காட்டாக, விளம் மா தேமா போன்ற அடி வாய்பாட்டைக் கொள்ளாது, கருவிளம் தேமா தேமா என்பது போன்ற முழுச் சீர் வாய்பாட்டைக் கொண்டு அடி வாய்பாடு அமைக்க வேண்டும்.


(எ-டு)
பூநிலாய ஐந்துமாய்ப் புனற்கணின்ற நான்குமாய்த்
தீநிலாய மூன்றுமாய்ச் சிறந்தகாலி ரண்டுமாய் 
மீநிலாய தொன்றுமா கிவேறுவேறு தன்மையாய்
நீநிலாய வண்ணநின் னையார்நினைக்க வல்லரே
(திருச்சந்தவிருத்தம்)


இப்பாடல் கூவிளங்காய் கூவிளம் கருவிளங்காய் கூவிளம் என்ற அடி வாய்பாடு கொண்டமைந்த சந்தக் கலிவிருத்தமாகும். இங்கும், தன்மையாய், (நின்)னையார்நினைக்க ஆகிய சீர்களில், முன்னே யகரம் நின்ற சொல்லிடை ஐகாரத்தைக் குறிலாய்க் கொண்டு அலகிட்டுள்ளதைக் காண்க. 
வண்ணச் சந்தம்
மேலே சொன்ன சந்தப்பாக்களில், சந்தங்கள் பயின்று இனிய ஓசையுடன் வந்தாலும், இன்னும் கட்டுக்கோப்புடன், ஒரு குறிப்பிட்ட வகை எழுத்துக்களே கொண்டு எழுதுவது வண்ணச் சந்தம் ஆகும்.


திருப்புகழ்ப் பாடல்கள் அனைத்தும் இவ்வாறு வண்ணச் சந்தப்பாக்களினால் அமைந்தவை.


                              * குறில், நெடில், மூவின ஒற்றுக்கள் என்ற எழுத்து வகைகளைக் கொண்டு அமைக்கப்பெறும் அடி வாய்பாடு கொண்டு பாடப்பெறும். இவ்வாறமைந்த அடி வாய்பாடு, சந்தக் குழிப்பு எனப்படும்.
                              * பொதுவாக, நான்கடிகளாய் அமையும்.
                              * பொதுவாக, ஒவ்வோர் அடியும் இரட்டைப்படை எண்ணிக்கை கொண்ட சீர்களினால் அமையும் (சந்தக் குழிப்பு இருமுறை வரும்படி ஒவ்வோர் அடியும் மடக்கடியாய்[14] வரலாம்).
                              * அடியெதுகை கொண்டமையும்.
                              * அடிதோறும் பொழிப்புமோனை பெற்று வரும்.
	

குறில்களால் அமைந்த சந்தக் குழிப்பு:


தனதன தனதன தனதன தனதன
      தனதன தனதன ...... தனதான


வல்லொற்றும் குறிலும் நெடிலுமாய் அமைந்த சந்தக் குழிப்பு:


        தனத்தனத் தனத்தனத் தனத்தனத் தனத்தனத்
     தனத்தனத் தனத்தனத் ...... தனதான


மெல்லொற்றும் குறிலும் நெடிலுமாய் அமைந்த சந்தக் குழிப்பு:


        தனன தந்தனம் தனதன தனதன
      தனன தந்தனம் தனதன தனதன
           தனன தந்தனம் தனதன தனதன ...... தனதான


இடையொற்றும் குறிலும் நெடிலுமாய் அமைந்த சந்தக் குழிப்பு:


        தய்யதன தான தய்யதன தான
     தய்யதன தானத் ...... தனதான


வல்லொற்றும் இடையொற்றும் குறிலும் நெடிலுமாய் அமைந்த சந்தக் குழிப்பு:


தய்யனா தத்ததன தய்யனா தத்ததன
             தய்யனா தத்ததன ...... தனதான


(எ-டு)
கீழ்க்காணும் சந்தப் பாடல், கீழே கொடுக்கப்பட்டுள்ள சந்தத்தில் அமைந்த ஒன்றாகும். இப்பாடல், நான்கடிகள் பெற்று, ஒவ்வோர் அடியிலும் இருமுறை சந்தம் பயின்று வந்துள்ளது. அடிதோறும் முதல், ஐந்தாம் சீர்களில் பொழிப்பு மோனை பெற்று வந்துள்ளது.


        தனதனன தனன தந்தந் ...... தனதான


பகைமருவு முளமு மென்றன் மருளான 
    படையளவு பெரிய ஐந்தன் புலனோடே 


வகைவகையி லினிமை துஞ்சும் பழியோடே
    வசைவழியி லரிய நெஞ்சுங் கழிவேனோ!   


நகைபொழியு மிதழு கந்துன் பரமான
    நலம்வழியு மொழியு மென்றும் பொழிவாயே!


முகைமலரு கரமு கந்தங் குறமாது 
    முறைமலரு தணிகை தந்தெம் பெருமாளே!
கும்மி
கும்மி என்பது வெண்பாவின் இனமாகும்.


                              * வெண்டளை மட்டுமே பெறும்.
                              * இரண்டடிகள் பெற்று வரும்.
                              * எழுசீர்க் கழினெடிலடிகள் கொண்டு அமையும்.
                              * அடி எதுகை கொண்டு அமையும்.
                              * பொழிப்பு மோனை கொண்டு அமையும் (எழுசீர் என்பதால், முதல் மற்றும் ஐந்தாம் சீர்களில் மோனை பெறும்).
                              * அடிதோறும் ஈற்றுச் சீர் பெரும்பாலும் விளங்காய்ச் சீராக அமையும்.
	

(எ-டு)
        கும்மி யடிதமிழ் நாடு முழுவதும்
     குலுங்கிடக் கைகொட்டிக் கும்மியடி!
நம்மைப் பிடித்த பிசாசுகள் போயின
                  நன்மைகண் டோமென்று கும்மியடி! (- பாரதியார்)
சிந்து
                              * அளவொத்த இரண்டடிகளில் அமையும்; நான்கடிகள் ஓரெதுகை பெற்றும் அமையலாம்.
                              * தளை வரையறை இல்லை.
                              * மடக்கடி, மோனை பெறும்.
                              * தனிச்சொல் அடிதோறுமோ, மடக்கடிதோறுமோ, தனிச்சொல் இல்லாமலோ வரலாம்.
	

(எ-டு)
ஓடி விளையாடு பாப்பா - நீ
     ஓய்ந்திருக்க லாகாது பாப்பா
கூடி விளையாடு பாப்பா - ஒரு
     குழந்தையை வையாதே பாப்பா (- பாரதியார்)






________________


பகுதி 9: சங்கத் தமிழ் நடையில் எழுத


சில வேளைகளில் நாம் தேர்வு செய்யும் சொற்கள், செய்யுளின் சீர் எண்ணிக்கையைக் கூட்டியோ குறைத்தோ விடுகின்றன; அடிகளின் எண்ணிக்கையைப் பெருக்கி விடுகின்றன; ஓசையைக் கூட மாற்றி விடுகின்றன. இச்சமயங்களில், யாப்பிலக்கணத்தில் வகுத்த சீர் அடி எண்ணிக்கையைப் பெறவும், ஓசை அமையவும், பொருளை மேம்படுத்தவும் கீழ்க்காணும் நுட்பங்கள் உதவுகின்றன.
செய்யுள் விகாரங்கள்
செய்யுளில் வரும் சொற்கள் ஒன்பது வகையான மாற்றங்களைப் பெறலாம். இம்மாற்றங்கள், யாக்கும் செய்யுளின் ஓசைக்குள் சீர்கள் அமையவும், எதுகை மோனைக்காகவும், இனிய ஓசை பெறவும் பயன்படுகின்றன.


(எ-டு)
ஒளிறுவாள் அருஞ்சம முருக்கிக்
களிறெரிந்து பெயர்தல் காளைக்கு கடனே
(புறநானூறு 312)


இப்பாடலில் ஒளிர்வாள் என வரவேண்டிய சீரில், இடையின ரகரம் வல்லின றகரமாகத் திரிந்து உகரம் ஏற்று, ஒளிறுவாள் என வந்துள்ளதைக் காண்க. இவ்வாறு வருதல் இலக்கணப்படி சரியன்று. எனினும் அடுத்த அடியில் வரும் களிறு என்ற சீருடன் எதுகை அமைக்க வேண்டி, இவ்விடத்தே புலவர் இவ்வாறு எழுத்தை வல்லினமாக்கி உள்ளார். இதனை வலித்தல் விகாரம் என்கிறோம்.


இவ்வாறான மாற்றங்கள் செய்யுளில் மட்டுமே வரமுடியும் என்பதால், இவற்றைச் செய்யுள் விகாரங்கள் என்பர். ஒன்பது வகைச் செய்யுள் விகாரங்களாவன:


விகாரம்
	விளக்கம்
	எடுத்துக்காட்டு 
	வலித்தல்
	மெல்லினம் (சிறுபான்மை இடங்களில், இடையினம்) வல்லினம் ஆதல் 
	அளைமறி பாப்பு (பாம்பு - ம், ப் ஆனது)
ஒளிறு (ஓளிர் - ர், று ஆனது)
சிலப்பதிகாரம் (சிலம்பு - ம், ப் ஆனது)
எற்றைக்கும் (என்றைக்கும் / என்றும்)
	மெலித்தல்
	வல்லினம் மெல்லினம் ஆதல் 
	புந்தி (புத்தி)
	நீட்டல் 
	குறில் நெடில் ஆதல் 
	நீழல் (நிழல்)
போழ்து (பொழுது)
நடாத்து (நடத்து)
	குறுக்கல் 
	நெடில் குறில் ஆதல் 
	வருவெனோ (வருவேனோ)
கற்றுணை (கற்றூணை) 
	விரித்தல் 
	ஓரெழுத்து சேர்ந்து வருதல்
	ஆகும்மே (ஆகுமே)
	தொகுத்தல்
	சொற்கள் சேரும்போது ஓரெழுத்தை நீக்குதல் 
	சிறியிலை (சிறிய + இலை)
நாடுகென (நாடுக + என)
	முதற்குறை
	முதல் எழுத்து குறைதல் 
	மரை (தாமரை)
	இடைக்
-குறை 
	இடையில் ஓரெழுத்து குறைதல் 
	எலாம் (எல்லாம்)
உளம் (உள்ளம்)
இலை (இல்லை)
நோம் (நோகும்)
	கடைக்குறை 
	இறுதி எழுத்து குறைதல் 
	என்? (என்ன?)
இல் (இல்லை)
நீல் (நீலம்)
	ஏகாரம், ஓகாரம் 
சில இடங்களில், குறிப்பாக அகவற்பாவில், சொற்களுடன் ஏகாரம் சேர்த்து, நாம் யாக்கும் செய்யுளை ஓசைக்குள் அமையவும், இனிய ஓசை பெறவும் செய்யலாம். கேள்விப் பொருளிலோ, ஐயப் பொருளிலோ, வியப்புப் பொருளிலோ வரும்போது ஓகாரம் சேர்ப்பதும் செய்யுளுக்கு அழகு சேர்க்கும்.


(எ-டு)
நிலா வந்தது => நிலாவே வந்தது (இங்கு நிலா என்ற ஓரசைச்சீர் ஈரசையானது)
விண்மீன் திரள் என வியந்தேன்! => விண்மீன் திரளோ எனவே வியந்தேன்!


குறிப்பு: முன்பு பார்த்த குற்றியலுகரப் புணர்ச்சி வரும் இடங்களில் ஏகாரம் சேர்த்து எழுதுதல், சீர் கெடாது எழுத ஒரு நல்ல உத்தியாகும்.
இன் கொண்ட வேற்றுமைத் தொடர்கள்
சங்க நடையில் எழுத விரும்புவோர், ஒன்றன் சிறப்பாக வரும் ஒன்றை இன் சாரியை பெற்ற வேற்றுமைத் தொகைகளைப் பயன்படுத்திப் பாக்களில் எழுதலாம். இதன் இலக்கணத்தைக் காண்போம்:


புள்ளியினைக் கொண்ட மான்.
மாண்பினாற் சிறந்த முருகன்.


இத்தொடர்களில் முறையே ஐ, ஆல் என்ற இரண்டாம், மூன்றாம் வேற்றுமை உருபுகளும், அவற்றைத் தொடர்ந்து கொண்ட, சிறந்த என்னும் வேற்றுமையின் பயனைக் குறிக்கும் பெயரெச்சங்களும் வந்துள்ளன. மேலும், இத்தொடர்களில் இன் என்னும் சாரியை பெற்று வேற்றுமை உருபு புணர்ந்துள்ளதைக் கவனிக்கவும்.
அதாவது,


புள்ளி + இன் + ஐ = புள்ளியினை 
புள்ளி => பெயர்ச்சொல் 
இன் => சாரியை 
ஐ => இரண்டாம் வேற்றுமை உருபு 


ஐந்தாம் வேற்றுமையின் இன் என்ற உருபு தவிர்த்த பிற எல்லா வேற்றுமை உருபுகளும், இவ்வாறு இன் சாரியை பெற்றுப் புணரலாம் என்பதை மனதில் கொள்க.


மேற்சொன்ன தொடர்களில், உருபும் பயனும் தொக்கு வரும்போது இன் என்ற சாரியை மட்டும் நிற்கும் நிலையில், இத்தொடர்கள்:


புள்ளியின் மான்
மாண்பின் முருகன்


என்று முறையே இரண்டாம் மூன்றாம் வேற்றுமை உருபும் பயனும் உடன் தொக்க தொகைகள் ஆகின்றன.


குறிப்பு: ஒரு வேற்றுமைக்கான உருபு வேறொரு வேற்றுமையின் பொருளில் வருவதும் உண்டு. இதனை வேற்றுமை மயக்கம் என்கிறோம். அவ்வாறு இன் எனும் ஐந்தன் உருபு, வேற்றுமை மயக்கமாய் வேறு வேற்றுமைக்கு வருவதும் உண்டு என்று நினைவில் கொள்க.


மேலும், ஐந்தாம் வேற்றுமை வரும் இடங்களில், இன் என்பது சாரியையாய் இல்லாது வேற்றுமை உருபாய் வரும். இவ்வாறான இன் உருபு ஒப்புமைப் பயன்பாட்டில் (உவமைத் தொடர்) வருவதும் உண்டு.


இது போல் இன் சாரியையோ உருபோ கொண்டு புணர்ந்த தொடர்களைத் தமிழ் இலக்கியங்களில் மிகுதியாகக் காணலாம்.


குருதிப் பூவின் குலைக்காந் தட்டே (குறுந்தொகை 1)
	பூவினது குலை என்பதன் ஆறாம் வேற்றுமைத் தொகை வடிவம் "பூவின் குலை" என்று வந்தது.
	பொய்யாப் பூவின் மெய் சாயினள் (குறுந்தொகை 9)
	பூப் போன்ற மெய் என்ற உவமைத் தொடர், "பூவின் மெய்" என்று ஐந்தாம் வேற்றுமை விரியாய் வந்தது.
	நாணின் பாவாய் நீணில விளக்கே
கற்பின் கொழுந்தே பொற்பின் செல்வி (சிலப்பதிகாரம்)
	நாணினைக் கொண்ட பாவாய் என்பதன் இரண்டாம் வேற்றுமை உருபும் பயனும் தொக்க தொகை வடிவம் "நாணின் பாவாய்" என்று வந்தது.


கற்பினுக்குக் கொழுந்தே என்பதன் நான்காம் வேற்றுமைத் தொகை வடிவம் "கற்பின் கொழுந்தே" என்று வந்தது.


பொற்பின்கண் சிறந்த செல்வி (அழகில் சிறந்த செல்வி) என்பதன் ஏழாம் வேற்றுமை உருபும் பயனும் தொக்க தொகை வடிவம் "பொற்பின் செல்வி" என்று வந்தது.
	காட்சி சொல்லாலே தோன்றிற் றன்றே?
யார்கொல் இச்சொல்லின் செல்வன்?
(கம்பராமாயணம்)


	சொல்லினால் சிறந்த செல்வன் என்பதன் மூன்றாம் வேற்றுமை உருபும் பயனும் தொக்க தொகை வடிவம் "சொல்லின் செல்வன்" என்று வந்தது.
	விளி
தமிழில் பெயர்ச்சொற்கள் விளி வேற்றுமையில் (விளிக்கும் அல்லது கூப்பிடும் பொருளில்) வருகையில் எவ்வாறு மாறுகின்றன என்பதைப் பார்ப்போம்.


பெயர்ச்சொல்
	விளி ஈறு
	மாற்றம்
	எடுத்துக்காட்டு 
	பெயர்
	விளி 
	அன் ஈற்றுப் பெயர்
	ஆ 
	அன் → ஆ 
	வரையன்
வேந்தன்
	வரையா 
வேந்தா 
	அன் ஈற்றுப் பெயர், அண்மை விளியில்[15] 
	அ 
	அன் → அ
	வரையன்
வேந்தன்
	வரைய
வேந்த 
	அள் ஈற்றுப் பெயர்
	-
	-
	மீனாள்
	மீனாள்
	இகர ஈற்றுப் பெயர்
	ஈ 
	இ → ஈ 
	செல்வி 
	செல்வீ 
	உகர ஈற்றுப் பெயர்
	ஏ
	உ → ஏ






தனிக்குறில் முன்:
உ → உவே 
	முருகு
காசு 
மகவு  




கொசு 
	முருகே 
காசே 
மகவே 




கொசுவே 
	ஐகார ஈற்றுப் பெயர்
	ஆய்
	ஐ → ஆய் 
	பாவை 
தந்தை 
எந்தை 
	பாவாய் 
தந்தாய் 
எந்தாய் 
	ஓகார ஈற்றுப் பெயர்
	ஏ
	ஓ → ஓவே 
	கோ 
	கோவே 
	ன், ள், ய் ஈற்று முறைப் பெயர்[16]
	ஏ 
	

	மகன் 
மகள் 
தாய் 
மாமன் 
	மகனே 
மகளே 
தாயே 
மாமனே
	மக்கள் 
	

	

	மக்கள் 
	மக்காள் 
	அள் / அன் / ஆய் ஈற்று வினையாலணையும் பெயர்
	ஓய் 
	அவள் → ஓய்
அவன் → ஓய்
ஆய் → ஓய்
	நின்றவள் 
வந்தவன்
வென்றாய்
	நின்றோய் 
வந்தோய்
வென்றோய்
	அள் / அன் ஈற்றுப் பண்புப் பெயர்
	ஆய் / ஓய்
	அன் → ஆய் 
அள் → ஆய்
	கரியன் 
சிறியள்


	கரியாய், கரியோய்  
சிறியாய், சிறியோய் 


	மெய்யீற்று / உகரவீற்று அஃறிணைப் பெயர் 
	ஏ 
	









தனிக்குறில் முன்:
உ → உவே 
	மான் 
மயில் 
மரகதம்  
காதல் 






வடு
	மானே 
மயிலே 
மரகதமே
காதலே 






வடுவே
	

குறிப்பு: அம்மா, அப்பா என்பன விளிப்பெயர்களே! அம்மை, அப்பன் என்பவே முறைப்பெயர்களாம்.
 
குறிப்பு: எந்தாய் என்பது எந்தை என்பதன் விளி. “என் தாய்” என்று பொருள் தராது. என் + தாய் என்பது என்றாய் என்றே மாறும்.
வினைத்தொகை
மூன்று காலத்திற்கும் பொதுவான வினை வடிவத்துடன் சேர்ந்த பெயர், வினைத்தொகை எனப்படும். எடுத்துக்காட்டாக, வீசு தென்றல் என்னுமிடத்தே, வீசிய தென்றல், வீசுகின்ற தென்றல், வீசும் தென்றல் என எல்லாக் காலத்திற்கும் பொதுவாக வருவதைப் பாருங்கள்.


சங்கப் பாடல்களில் கவின்பெறு கானம், உறுபொருள், காய் நெல், விரிபூ என வினைத்தொகைகள் மிகுதியாக வருகின்றன.


சங்க நடையில் எழுத விரும்புவோர், வினைத்தொகைகளை ஏற்ற இடங்களில் பயன்படுத்திக் கொள்ளுங்கள். இது சொற்சிறுமையுடன் பொருள் விளக்க உதவும் நல்லதொரு உத்தியாகும். 
ஒருபொருட் பன்மொழி
சங்கப் பாடல்களில் பல இடங்களில் சிறப்புக் கருதி, ஒரே பொருள் கொண்ட இரு சொற்களை சேர்த்துக் கூறும் நுட்பத்தைப் பயன்படுத்தியுள்ளனர் புலவர். 


ஒரு பொருள் இரு சொல் பிரிவு இல வரையார்
(தொல்காப்பியம் - எச்சவியல் 64)


இத்தொல்காப்பிய நூற்பா ஒரு பொருள் கொண்ட இரு சொற்கள் சேர்ந்து (பிரிவில்லாது) வருவதும் உண்டு என்று இந்நுட்பத்திற்கு இலக்கணம் கூறுகிறது.


(எ-டு)
ஓங்குயர் மலயத் தருந்தவ னுரைப்பத்
தூங்கெயி லெறிந்த தொடித்தோட் செம்பியன்
(சிலப்பதிகாரம் - விழாவறை காதை)


இங்கு ஓங்குயர் என்றது ஒருபொருட் பன்மொழி ஆகும். ஓங்கு என்றாலும் உயர் என்றாலும் ஒரே பொருள் ஆகும். மிக உயர்ந்த மலை எனப் பொருள் சிறப்புத் தருவதற்காக, இவ்வாறு இவ்விரு சொற்களும் சேர்ந்து வந்துள்ளன. 


இன்தீங் கிளவி (அகநானூறு 212) என்கையில் இனிமையைக் குறித்த இன், தீம் எனும் இரு சொற்கள் சேர்ந்து வந்தன. தவநனி சிவந்தன (ஐங்குறுநூறு 80) என்கையில் மிகுதிப் பொருள் தரும் தவ, நனி எனும் இரு உரிச்சொற்கள் சேர்ந்து வந்தன.


இப்படிச் சங்கப் பாடல்களில் மட்டுமின்றி, இன்றைய இலக்கியங்களிலும் இவ்வாறான பல எடுத்துக்காட்டுக்களைக் காணலாம். ஏற்ற இடங்களில் ஒருபொருட் பன்மொழிகளைப் பயன்படுத்துதல் தொடை நயம் கூட்டவும் பொருள்நயம் கூட்டவும் உதவும் ஒரு நல்ல நுட்பமாகும். 


________________
பகுதி 10: மேலும் புணர்ச்சி விதிகள் 


மேலும் சில புணர்ச்சி விதிகளை இப்பகுதியில் காணலாம். இவை உங்கள் பாடல்களை மென்மேலும் மெருகூட்ட உதவுகின்றன. இவ்விதிகள் எதுகை பிடிக்கவும், மடக்கணி அமைக்கவும், நயம் கூட்டவும் உங்களுக்கு நிறைய இடங்களில் உதவியாய் இருக்கும். 
புணர்ச்சி வகைகள் 
நிலைமொழியொடு வருமொழி சேரும்போது, எவ்வகைப் பொருளில் இம்மொழிகள் சேர்கின்றன என்பதை அடிப்படையாகக் கொண்டு, புணர்ச்சியை அல்வழிப் புணர்ச்சி, வேற்றுமைப் புணர்ச்சி என்று இரண்டு வகையாகப் பிரிக்கலாம். இவற்றை மீண்டும் தொகைநிலை, தொகாநிலை என இரண்டு வகைகளாகப் பிரிக்கலாம்:
                              1. தொகைநிலைப் புணர்ச்சி: ஒரு சொல்லோ, உருபோ, ஈறோ மறைந்து சொற்கள் புணர்வதாகும்.
                              2. தொகாநிலைப் புணர்ச்சி: புணரும் சொற்களுக்கிடையில் எதுவும் மறையாது, வர வேண்டிய சொல்லும் உருபும் ஈறும் வெளிப்படையாக வருவது.
வேற்றுமைப் புணர்ச்சி 
ஒரு பெயர்ச்சொல்லொடு வேற்றுமை உருபுகள் மறைமுகமாகவோ (தொகைநிலை), வெளிப்படையாகவோ (தொகாநிலை) தோன்றிப் புணர்வது வேற்றுமைப் புணர்ச்சி எனப்படும்.


வேற்றுமை உருபு வெளிப்படையாக வந்தால், அது வேற்றுமை விரி எனப்படும். தமிழில் வேற்றுமை எட்டு வகைப்படும். அவையாவன:


வேற்றுமை
	வேற்றுமை உருபு 
	வேற்றுமை விரி எடுத்துக்காட்டு 
	முதல்[17] / எழுவாய் / Subjective 
	-
	முருகன் வந்தான்.
மரம் வளர்ந்தது.
	இரண்டாம் / Objective 
	ஐ
	முருகனைப் பார்த்தோம்.
கண்ணைத் திறந்தோம்.
	மூன்றாம் / Instrumental
	ஆல் /
ஒடு - ஓடு[18] 
	கையால் வரைந்தோம்.
கத்தியால் வெட்டினோம்.
முருகனால் எழுதப்பட்டது.
முருகனொடு சென்றேன்.
முருகனோடு ஏறினேன்.
	நான்காம் / Dative
	கு
	முருகனுக்குத் தாய்.
முருகனுக்குக் கொடு. 
	ஐந்தாம் / Ablative
	இன் / இருந்து 
	மலையின் ஆறு
    (மலையில் இருந்து வந்த ஆறு).
முருகனிடமிருந்து பெற்றோம்.
	ஆறாம் / Genitive
	அது / உடைய 
	முருகனது வேல்.
முருகனுடைய வீடு.
	ஏழாம் / Locative
	கண் / இல் 
	நகர்க்கண் பூங்கா.
வீட்டில் இருக்கிறோம்.
காலையில் வருவோம்.
	விளி[19] / Vocative
	-
	முருகா! பார்.
கிளியே வா!
	வேற்றுமைத் தொகை என்பது, வேற்றுமைப் பொருளில் வந்த ஒரு பெயர்ச்சொல்லொடு வரவேண்டிய வேற்றுமை உருபு மறைந்து வருவதாகும்.
வேற்றுமை
	வேற்றுமை விரி
	வேற்றுமைத்தொகை
	இரண்டாம் / Objective 
	பாயைச் சுருட்டு.
இனிமையைக் கொள்.
	=> பாய் சுருட்டு.
=> இனிமை கொள்.
	மூன்றாம் / Instrumental
	வாயால் பேசினான்.
கையால் தொழுதான்.
	=> வாய் பேசினான்.
=> கை தொழுதான்.
	நான்காம் / Dative
	கூலிக்குக் காசு
தமிழுக்குச் பணி
	=> கூலிக்காசு
=> தமிழ்ப்பணி
	ஐந்தாம் / Ablative
	முருகனின் பின் 
காளையின் பின்
மழையின் துளி 
பனியின் காலம் 
	=> முருகன் பின்
=> காளைப் பின் 
=> மழைத் துளி 
=> பனிக் காலம்
	ஆறாம் / Genitive
	கோதையது கண்
மனிதனது கை
மனிதனது கை
ஆமையது கால்
இஞ்சியது தோல்
	=> கோதை கண்
=> மனிதன் கை
=> மனிதக் கை
=> ஆமைக் கால்
=> இஞ்சித் தோல்
	ஏழாம் / Locative
	குகைக்கண் புலி
மலையின்கண் பாம்பு
	=> குகைப் புலி
=> மலைப் பாம்பு 
	ஒரு வேற்றுமைத் தொடரில் வரும் வேற்றுமை உருபும் வேறு சொல்லும் (அல்லது சொற்களும்) மறைந்து வருவது வேற்றுமை உருபும் பயனும் உடன் தொக்க தொகை எனப்படும்.
வேற்றுமை
	வேற்றுமை உருபும் பயனும் உடன் தொக்க தொகை
	வேற்றுமை விரி 
	இரண்டாம் / Objective 
	பால் குடம்
நறுமணப் பொருள்
	பாலைக் கொண்ட குடம்
நறுமணத்தைத் தரும் பொருள்
	மூன்றாம் / Instrumental
	மரப் பொம்மை
மண் சுவர்
	மரத்தால் செய்யப்பட்ட பொம்மை
மண்ணால் கட்டப்பட்ட சுவர்
	நான்காம் / Dative
	குழந்தைத் துணி
உறைமோர்
சமையல் சட்டி
	குழந்தைக்குப் போட்டுவிடும் துணி
உறைக்குத் தேவையான மோர்
சமையலுக்கு உகந்த சட்டி
	ஐந்தாம் / Ablative
	வாய்ப்பாட்டு
மலைத்தேன்
	வாயிலிருந்து வரும் பட்டு
மலையிலிருந்து எடுத்த தேன் 
	ஆறாம் / Genitive
	-
	-
	ஏழாம் / Locative
	காட்டுப் பன்றி
தைப்பொங்கல் 
	காட்டில் வாழும் பன்றி
தையில் வைக்கும் பொங்கல் 
	அல்வழிப் புணர்ச்சி 
வேற்றுமை அல்லாத புணர்ச்சி அல்வழிப் புணர்ச்சி எனப்படும்.


நன்னூல் இலக்கணத்தின்படி அல்வழிப் புணர்ச்சி பதினான்கு வகைப்படும். அவற்றுள் ஐந்து தொகைநிலையாகவும், ஒன்பது தொகாநிலையாகவும் வரும்.


தொகைநிலைப் புணர்ச்சிகளாவன:


புணர்ச்சி வகை
	விளக்கம் 
	எடுத்துக்காட்டு 
	வினைத்தொகை
	வினைச்சொல், காலம் காட்டும் இடைநிலை கெட்டு, அதன்பின் பெயர்ச்சொல் பெற்று வருவது. மூன்று காலத்திற்கும் ஏற்பதாகப் பொருள் தரும்.
	ஊறுகாய்
(ஊறிய காய்,
ஊறுகின்ற காய்,
ஊறும் காய்)
	பண்புத்தொகை
	பண்புப் பெயரும் அது தழுவி நிற்கும் பெயர்ச்சொல்லும் சேரும்போது, பண்புக்குரிய மை விகுதி கேட்டு வருவது.
	வெண்ணிலா 
(வெண்மை + நிலா)
	உவமைத்தொகை
	உவம உருபு கெட்டு வருவது.
	முல்லைச் சிரிப்பு 
(முல்லை போன்ற சிரிப்பு)
	உம்மைத்தொகை
	உம் எனும் இடைச்சொல் கெட்டுப் பெயர்ச்சொற்கள் புணர்வது.
	கதிர் நிலவு 
(கதிரும் நிலவும்)
	அன்மொழித் தொகை
	இரு சொற்கள் புணர்ந்து, அவை இரண்டையும் அல்லாத வேறொன்றைக் குறிப்பது.
	கயல்விழி
(கயல் போன்ற விழியை உடையவள்)
	

தொகாநிலைப் புணர்ச்சிகளாவன:


புணர்ச்சி
	விளக்கம் 
	எடுத்துக்காட்டு 
	எழுவாய்
	எழுவாய் என்பது முதல் வேற்றுமைப் பொருளைக் குறிக்கும்.
	கண்ணன் வந்தான்.


	விளி 
	ஒரு பெயரை விளிப்பது (கூப்பிடுவது).
	கண்ணா வா!
	பெயரெச்சத் தொடர்
	பெயரைக் கொண்டு முடியும் எச்சவினை[20] பெயரெச்சம் எனப்படும். பெயரெச்சமும் அதைத் தொடரும் பெயரும் புணர்வது.
	நின்ற மாணவன்
	வினையெச்சத் தொடர்
	வினையைக் கொண்டு முடியும் எச்சவினை வினையெச்சம் எனப்படும். வினையெச்சமும் அதைத் தொடர்ந்து வரும் வினைச்சொல்லும் புணர்வது.
	நின்று சென்றான்.
வைத்துப் பார்த்தான்.
பாடி முடித்தான்.
	தெரிநிலை வினைமுற்றுத் தொடர்
	செய்பவன், கருவி, நிலம், செயல், காலம், செய்பொருள் என்னும் ஆறனையும் உணர்த்தும் வினைச்சொல் தெரிநிலை வினைமுற்று ஆகும். தெரிநிலை வினைமுற்றும் அதன் பின்னொரு சொல்லும் புணர்வது.
	வென்றான் மன்னன்.
	குறிப்பு வினைமுற்றுத் தொடர்
	தெரிநிலை வினைமுற்று காட்டும் ஆறனுள், செய்பவனை மட்டும் காட்டும் வினைமுற்று, குறிப்பு வினைமுற்று எனப்படும். குறிப்பு வினைமுற்றும் அதன் பின்னொரு சொல்லும் புணர்வது.
	நல்லன் மன்னன்.
	இடைச்சொற் -றொடர் 
	இடைச்சொல்லும் அதன்பின்னொரு சொல்லும் புணர்வது.
	மற்றொன்று
	உரிச்சொற்றொடர்
	உரிச்சொல்லும் அதன்பின்னொரு சொல்லும் புணர்வது.
	சாலச் சிறந்தது.
	அடுக்குத் தொடர் 
	ஒரே சொல் மீண்டும் மீண்டும் அடுக்கி வருவது.
	வா வா
	புணர்ச்சி இலக்கணம் 
இரு சொற்கள் ஒன்றோடொன்று புணரும்போது, அவற்றுள் முதற்சொல்லை நிலைமொழி என்றும், அந்நிலைமொழியொடு வந்து சேரும் இரண்டாம் சொல்லை வருமொழி என்றும் கூறுகிறோம் என்பதை முன்பே பார்த்தோம். புணர்ச்சியில் நிலைமொழியின் ஈறும் வருமொழியின் முதலும் புணர்கின்றன என்பதையும் முன்பே பார்த்தோம்.


புணர்ச்சியிலோ, பொதுவாக இலக்கணத்திலோ, பதினெட்டு மெய் எழுத்துக்களையும், புள்ளியின்றிக் குறித்தாலும் அவை மெய்யெழுத்துக்களையே குறிக்கின்றன என்று நினைவில் கொள்ளுங்கள். அதாவது, மகர ஈற்றுச் சொல் என்று சொன்னால், அது ம் என்ற மெய்யெழுத்தில் முடியும் சொல்லைக் குறிக்கும். (எ-டு) மரம்.


அதேபோல், உயிர் ஈறு என்பது பொதுவாக உயிர்மெய் ஈற்றைக் குறிக்கும். உயிர்மெய்யெழுத்து உருவாகும்போது, மெய் முதலில் நிற்க அதனோடு உயிர் வந்து புணர்கிறது. க் + அ = க என்பதை நினைவில் கொள்ளவும். அதனால் நிலா என்ற சொல்லின் ஈற்றைச் சொல்கையில் உயிர் ஈறு என்றே குறிக்கிறோம். ஈற்றில் உள்ள லா எனும் உயிர்மெய் ல் + ஆ என்ற மெய்யுயிர்ச் சேர்க்கையால் ஆனதால், இஃது ஆகார ஈறு கொண்டுள்ளது என்று நினைவில் கொள்க.


இவ்விரு கருத்துக்களையும் நினைவில் கொண்டு, கீழ்க்காணும் சொற்களின் முதல் எது, ஈறு எது என்பதைக் கண்டுபிடிப்போம்.


சொல் 
	முதல் 
	ஈறு 
	அவன் 
	உயிர்முதல் (அகர முதல்)
	மெய்யீறு (னகர ஈறு)
	உலகம் 
	உயிர்முதல் (உகர முதல்)
	மெய்யீறு (மகர ஈறு)
	கல்
	மெய்ம்முதல் (ககர முதல்)
	மெய்யீறு (லகர ஈறு)
	கால் 
	மெய்ம்முதல் (ககர முதல்)
	மெய்யீறு (லகர ஈறு)
	கனா 
	மெய்ம்முதல் (ககர முதல்)
	உயிரீறு (ஆகார ஈறு)
	உலா
	உயிர்முதல் (உகர முதல்)
	உயிரீறு (ஆகார ஈறு)
	இலை 
	உயிர்முதல் (இகர முதல்)
	உயிரீறு (ஐகார ஈறு)
	 
புணர்ச்சி விதிகளை நன்கு புரிந்துகொள்ள இப்பயிற்சி இன்றியமையாதது. இப்போது கீழ்க்காணும் சொற்புணர்ச்சிகளில் நிலைமொழியின் ஈற்றையும் வருமொழியின் முதலையும் கண்டுபிடிப்போம்.


புணர்ச்சி 
	நிலைமொழி ஈறு 
	வருமொழி முதல்
	அவன் + உடைய 
	னகர ஈறு (மெய்யீறு)
	உகர முதல் (உயிர்முதல்)
	உலகம் + யாது
	மகர ஈறு (மெய்யீறு)
	யகர முதல் (மெய்ம்முதல்)
	உலா + வரும்
	ஆகார ஈறு (உயிரீறு)
	வகர முதல் (மெய்ம்முதல்)
	கனா + இடையே
	ஆகார ஈறு (உயிரீறு)
	இகர முதல் (உயிர்முதல்)
	

இதனை நன்கு உள்ளத்தில் இருத்திப் பயிற்சி செய்து கொள்ளுங்கள். இப்போது, சில உயிரீற்று மெய்யீற்றுப் புணர்ச்சிகளைப் பார்ப்போம்.
உயிரீற்றுப் புணர்ச்சி 
சுட்டுப்பெயர்ப் புணர்ச்சி 
அ இ உ எ எனும் சுட்டுக்களின் முன், வருமொழி முதலில்
                              * யகர மெய் வந்தால் வகர மெய் மிகும்.
                              * பிற மெய்கள் வந்தால், வருமொழி முதலில் உள்ள மெய் மிகும்.
                              * உயிர் வந்தால், வகர மெய் மிகுந்து, தனிக்குறில் முன் நின்ற மெய்யாய் இரட்டித்துப் புணரும்.


வல்லினம்:
	உ + கண் = உக்கண்
அ + சான்று = அச்சான்று
இ + திசை = இத்திசை 
எ + பொருள் = எப்பொருள்
	

	மெல்லினம்:
	அ + ஙணம் = அங்ஙணம் 
எ + ஞான்றும் = எஞ்ஞான்றும்
இ + நூல் = இந்நூல்
இ + முறை = இம்முறை  
	

	இடையினம்:
	அ + யானை = அவ்யானை 
இ + யாக்கை = இவ்யாக்கை
எ + வரி = எவ்வரி
அ + வகை = அவ்வகை 
	

	உயிர்:
	எ + ஆறு = எ + வ் + வ் + ஆறு = எவ் + வாறு= எவ்வாறு
இ + உயிர் = இவ்வுயிர் 
அ + ஆனை = அவ்வானை
	

	குற்றுகரம் அல்லாத உயிர் ஈறு 
இரு சொற்கள் புணரும்போது, நிலைமொழியின் ஈற்றில் (குற்றியலுகரம் அல்லாத) உயிரெழுத்து நிற்க, வருமொழியில் இன்னொரு உயிரெழுத்து வருமாயின், இச்சொற்கள் புணரும்போது இடையில் ய், வ் ஆகிய மெய்யெழுத்துக்களுள் ஒன்றைப் பெற்றுப் புணர்கின்றன. இவ்வாறு தோன்றும் ய் வ் ஆகிய எழுத்துக்கள் உடம்படுமெய் எனப்படுகின்றன. இப்புணர்ச்சி இலக்கணத்தை முன்பே பார்த்திருக்கிறோம், எனினும் முழுமைக்காக இங்கு மீண்டும் பார்ப்போம்.


இ, ஈ, ஐ ஆகியவற்றின் முன் ய் தோன்றும்.
அ, ஆ, உ, ஊ, ஒ, ஓ, ஔ ஆகியவற்றின் முன் வ் தோன்றும்.
எ, ஏ ஆகியவற்றின் முன் இரண்டுமே வரலாம்.


(எ-டு)
களை + எடுக்க => களை + ய் + எடுக்க => களையெடுக்க (ஐ முன் ய்)
பா + ஆகும் => பா + வ் + ஆகும் => பாவாகும் (ஆ முன் வ்)
தே + ஆரம் => தே + வ் + ஆரம் => தேவாரம் (ஏ முன் வ்)
தாயே + அழகு => தாயே + ய் + அழகு => தாயேயழகு (ஏ முன் ய்)


தனிக்குறில் முன் நின்ற உகரத்திற்கும் இவ்விதி பொருந்தும் (குற்றியலுகரங்களுக்குப் பொருந்தா).


வடு + உடைய => வடு + வ் + உடைய = வடுவுடைய 
கெடு + அசுரர் => கெடு + வ் + அசுரர் = கெடுவசுரர்
பொது + உடைமை => பொது + வ் + உடைமை = பொதுவுடைமை


குறிப்பு: தொல்காப்பியத்தில் இன்னின்ன உயிர்களுக்கு முன் இன்னின்ன உடம்படுமெய் வர வேண்டும் என்ற விதிகள் இல்லை. ஆகையால்,
ஆ + இடை = ஆயிடை
மா + இரு = மாயிரு
கோ + இல் = கோயில்
எனச் சில ஓரெழுத்து ஒருமொழிகளுக்கு முன், இகர உடம்படுமெய் வந்துள்ளதைப் பார்க்கலாம்.
உகரவீற்றுப் புணர்ச்சி 
வருமொழியில் உயிர் முதல்: தனிக்குறில் சாராத பிற உகர ஈற்றுச் சொற்களின் இறுதி உகரம் பொதுவாக மெய் விட்டு ஓடிவிடும். ஆகவே, மெய்யும் உயிரும் புணரும் இயல்புநிலைப் புணர்ச்சியே இங்கு நிகழும்.


ஆசு + இரியர் = ஆசிரியர் (குற்றியலுகர ஈறு)
கதவு + அடைத்தேன் = கதவடைத்தேன் (முற்றியலுகர ஈறு)


தனிக்குறில் முன் நின்ற உகரம் மட்டுமே உடம்படுமெய் ஏற்கும் என்பதை நினைவில் கொள்க (அது, இது, எது எனும் சுட்டுக் பெயர்கள், உடம்படுமெய் கொண்டும், குற்றுகரச் சேர்க்கையைப் போல் உடம்படுமெய் கொள்ளாதும் புணர்கின்றன என்பதையும் நினைவில் கொள்ளுங்கள்).


        வடு + உடைய => வடு + வ் + உடைய = வடுவுடைய 
பொது + உடைமை => பொது + வ் + உடைமை = பொதுவுடைமை


அது + ஆவது = அதாவது, அதுவாவது
இது + அழகு = இதழகு, இதுவழகு
(முன்பே பார்த்தது போல், அஃது ஆவது = அஃதாவது, இஃது அழகு = இஃதழகு என எழுதுவதே உயிர்முதல் கொண்ட வருமொழிக்குச் சரியான வடிவமாகும் என்பதையும் நினைவில் கொள்க.)


வருமொழியில் மெய்ம்முதல்: முதல்மொழியீற்றில் குற்றியலுகரம் நிற்க, வருமொழி முதலில் யகரம் வருமாயின், முதல்மொழி ஈற்றுகரம் இகரமாகத் திரியும் (மாறும்). இவ்விகரம் குற்றியலிகரம் எனப்படும் என்று முன்பே பார்த்தோம்.
        
        நாடு + யாது = நாடியாது 
        காட்டு + யானை = காட்டியானை


வருமொழி முதலில் பிற மெய்கள் வரின், எந்தவித மாற்றமும் இன்றியோ, (முன்பு பார்த்த விதிகளின்படி) வல்லினம் மிகுந்தோ புணர்ச்சி நிகழும்.


        நாடு + கண்டேன் = நாடு கண்டேன் 
        வரகு + தின்றான் = வரகு தின்றான்
        சிவப்பு + துணி = சிவப்புத்துணி
மெய்யீற்றுப் புணர்ச்சி
தனிக்குறில் முன் நின்ற மெய்
ஒரு சொல்லில் ஒரு குறில் எழுத்து வந்து, அதன்பின் மெய்யெழுத்து இருந்தால், அது தனிக்குறில் முன் நின்ற மெய்யீறு எனப்படும்.


(எ-டு) கண் - இச்சொல்லின் முதல் எழுத்து க என்ற குறில். அதையடுத்து, ண் என்ற மெய்யெழுத்து நின்றது. பெண், பொய், மெய், சொல், கல், கள், தன், பொன் என்பன எல்லாம் தனிக்குறில் முன் மெய் நின்ற சொற்களே!


இவ்வாறான சொற்கள் புணரும்போது, வருமொழி முதலில் இவ்வீற்று மெய்யெழுத்துடன் சேர்ந்து ஓரெழுத்தாக மாறும்படியான எழுத்து வரின், முதல்மொழியீற்று மெய் இரட்டித்துப் புணரும். 


எடுத்துக்காட்டாக, கல் + அளை என்கையில், நிலைமொழி ஈற்றிலுள்ள லகரமும் வருமொழி முதலிலுள்ள அகரமும் சேர்ந்து ஒரே உயிர்மெய்யாகிப் புணர்கின்றன (ல் + அ = ல). இவ்வாறு வருகையில், லகர மெய்யானது இரட்டிக்கும்.


கல் + அளை => கல் + ல் + அளை = கல் + லளை = கல்லளை


இதே போல், கண் + நீர் என்கையில் ண் + நீ = ணீ  எனச் சேர்க்கையில் ஓரெழுத்தாகும். இங்கும் ண் என்ற நிலைமொழியீறு இரட்டிக்கும்.


கண் + நீர் => கண் + ண் + நீர் = கண் + ணீர் = கண்ணீர்


குறிப்பு: இவ்வாறான புணர்ச்சிகளில் வரும் சீர்களை, சிலவேளைகளில் செய்யுள் ஓசைக்காகவோ தொடை நயம் கருதியோ, புலவர் இடைக்குறையொடு கையாள்வதும் உண்டு. (எ-டு) கண்ணீர் => கணீர் (புன்கணீர் பூசல் தரும் என்கிறது திருக்குறள்). இதில் தவறில்லை - எச்சொல்லைக் கையாண்டாலும், இலக்கணத்தை அறிந்து கையாள்வது சிறப்பு.


குறிப்பு: தமிழில் தனிக்குறில் முன் ரகர ழகர மெய்கள் வருவதில்லை.
ண ன / ள ல ஈற்றுப் புணர்ச்சி
வருமொழி முதல்
	முதல்மொழி ஈறு 
	ண
	ன  
	உயிர் 
	அல்வழியிலும் வேற்றுமையிலும், உயிரும் மெய்யும் சேர்ந்து இயல்பாகப் புணரும்.
பரண் + உறி = பரணுறி


தனிக்குறில் முன் இரட்டித்துப் புணரும்.
பண் + அழகு = பண்ணழகு
மண் + அகழ்ந்தான் = மண்ணகழ்ந்தான் 
	அல்வழியிலும் வேற்றுமையிலும், உயிரும் மெய்யும் சேர்ந்து இயல்பாகப் புணரும்.
அவன் + உளம் = அவனுளம்


தனிக்குறில் முன் இரட்டித்துப் புணரும்.
மென் + இயல் = மென்னியல் 
மின் + ஒளி = மின்னொளி 
	வல்லினம்
க, ச, ப 
	அல்வழியில் இயல்பு 
தண் + கார் = தண்கார்


வேற்றுமையில் டகரமாக மாறும் (இயல்பாகவும் புணரலாம்)
மண் + பாண்டம் = மட்பாண்டம் 
கண் + புலன் = கட்புலன்  
	அல்வழியில் இயல்பு
வன் + போர் = வன்போர்

வேற்றுமையில் றகரமாக மாறும் (இயல்பாகவும் புணரலாம்)
பொன் + காசு = பொற்காசு 
அவன் + கு = அவற்கு
	வல்லினம்
த
	அல்வழி[a], வேற்றுமை இரண்டிலும்
த டகரமாக மாறும் (இயல்பாகவும் புணரலாம்)
தண் + தலை = தண்டலை  
வெண் + தளை = வெண்டளை
கவண் + தடம் = கவண்டடம்
	அல்வழி, வேற்றுமை இரண்டிலும்
த றகரமாக மாறும் (இயல்பாகவும் புணரலாம்)
உன் + தன் = உன்றன்
என் + தாய் = என்றாய் 
துறைவன் + தம்மூர் = துறைவன்றம்மூர்
	மெல்லினம் ந
	அல்வழி, வேற்றுமை இரண்டிலும்
தனிக்குறில் முன், ந ணகரமாக மாறும் 
வெண் + நிலா = வெண்ணிலா
தண் + நீர் = தண்ணீர்


பிற இடங்களில்: ண கெடும், ந ணகரமாக மாறும் (இயல்பாகவும் புணரலாம்)
சேண் + நிலம் = சேணிலம்  
	அல்வழி, வேற்றுமை இரண்டிலும்
தனிக்குறில் முன், ந னகரமாக மாறும் 
பன் + நீர் = பன்னீர் 
தொன் + நிலம் = தொன்னிலம் 


பிற இடங்களில்: ன கெடும், ந னகரமாக மாறும் (இயல்பாகவும் புணரலாம்)
வியன் + நிலை = வியநிலை
	மெல்லினம்
ஞ, ம
	அல்வழி, வேற்றுமை இரண்டிலும்
இயல்பு 
தண் + மலர் = தண்மலர் 
சேண் + மலை = சேண்மலை
	அல்வழி, வேற்றுமை இரண்டிலும்
இயல்பு 
மென் + மலர் = மென்மலர் 
வியன் + மலை = வியன்மலை 
	இடையினம்
ய, வ 
	அல்வழி, வேற்றுமை இரண்டிலும்
இயல்பு 
தண் + வயல் = தண்வயல் 
சேண் + யாது = சேண்யாது
	அல்வழி, வேற்றுமை இரண்டிலும்
இயல்பு 
மென் + வயல் = மென்வயல் 
வியன் + யாது = வியன்யாது 
	

வருமொழி முதல்
	முதல்மொழி ஈறு 
	ள
	ல
	உயிர் 
	அல்வழியிலும் வேற்றுமையிலும், உயிரும் மெய்யும் சேர்ந்து இயல்பாகப் புணரும். 
அவள் + அணிந்தாள் = அவலணிந்தாள்
 
தனிக்குறில் முன் இரட்டித்துப் புணரும்.
முள் + எடு = முள்ளெடு 
	அல்வழியிலும் வேற்றுமையிலும், உயிரும் மெய்யும் சேர்ந்து இயல்பாகப் புணரும். 
காவல் + அகம் = காவலகம் 


தனிக்குறில் முன் இரட்டித்துப் புணரும்.
கல் + அதர் = கல்லதர்
	வல்லினம் க, ச, ப 
	அல்வழியில், இயல்பாகவோ, ள டகரமாக மாறியோ புணரும் 
கோள் + சுற்றும் = கோள் சுற்றும் 
கோள் + சுற்றும் = கோட் சுற்றும் 


வேற்றுமையில்,
ள டகரமாக மாறும்
வாள் + படை = வாட்படை 
முள் + கோல் = முட்கோல்
	அல்வழியில், இயல்பாகவோ,ல றகரமாக மாறியோ புணரும்
வால் + சுருளும் = வால் சுருளும்
வால் + சுருளும் = வாற் சுருளும்  


வேற்றுமையில்,
ல றகரமாக மாறும்
கால் + சிலம்பு = காற்சிலம்பு 
கல் + பாலை = கற்பாலை
	வல்லினம்
த
	அல்வழியிலும் வேற்றுமையிலும்,
தனிக்குறில் முன்,
ள டகரமாகவோ ஆய்தமாகவோ மாறும், த டகரமாக மாறும் (இயல்பாகவும் புணரலாம்)
முள் + துணி = முட்டுணி
முள் + துணி = முஃடுணி


பிற இடங்களில்: ள கெட்டோ / டகரமாகத் திரிந்தோ வரும்; த டகரமாக மாறும் (இயல்பாகவும் புணரலாம்)
துகள் + தீது = துகடீது
பொருள் + தருமார் = பொருடருமார்
வாள் + தீண்டும் = வாள் தீண்டும்


குறள் + தாழிசை = குறட்டாழிசை
	அல்வழியிலும் வேற்றுமையிலும்,
தனிக்குறில் முன்,
ல றகரமாகவோ ஆய்தமாகவோ மாறும், த றகரமாக மாறும் (இயல்பாகவும் புணரலாம்)
கல் + தடம் = கற்றடம்
கல் + தடம் = கஃறடம்
அல் + திணை = அஃறிணை


பிற இடங்களில்: ல கெட்டோ / றகரமாகத் திரிந்தோ வரும்; த றகரமாக மாறும் (இயல்பாகவும் புணரலாம்)
பகல் + தீது = பகறீது
கால் + தேய்ந்தது = கால் தேய்ந்தது


நெய்தல் + திணை = நெய்தற்றிணை 
	மெல்லினம் ந
	அல்வழியில், இயல்பாகவும், ள கெட்டு ந ணகரமாக மாறியும் புணரும்  
வாள் + நிற்காது = வாள் நிற்காது 
வாள் + நிற்காது = வாணிற்காது 


வேற்றுமையில்,
தனிக்குறில் முன்: ள ணகரமாக மாறும், ந ணகரமாக மாறும்
கள் + நிலா = கண்ணிலா


பிற இடங்களில்: ள கெடும், ந ணகரமாக மாறும் (இயல்பாகவும் புணரலாம்)
வாள் + நிலா = வாணிலா
	அல்வழியில், இயல்பாகவும், ல கெட்டு ந னகரமாக மாறியும் புணரும் 
கால் + நிற்காது = கால் நிற்காது 
கால் + நிற்காது = கானிற்காது 


வேற்றுமையில்,
தனிக்குறில் முன்: ல னகரமாக மாறும், ந னகரமாக மாறும்
தொல் + நிலா = தொன்னிலா


பிற இடங்களில்: ல கெடும், ந னகரமாக மாறும் (இயல்பாகவும் புணரலாம்)
வால் + நிலா = வானிலா
சாரல் + நாடன் = சாரனாடன் 
	மெல்லினம் ஞ
	அல்வழி, வேற்றுமை இரண்டிலும், இயல்பு 
நீள் + ஞாலம் = நீள்ஞாலம் 
	அல்வழி, வேற்றுமை இரண்டிலும், இயல்பு
கடல் + ஞாலம் = கடல்ஞாலம்
	மெல்லினம்
ம
	அல்வழியில், இயல்பாகவோ, ள ணகரமாக மாறியோ புணரும்  
வாள் + மெல்லியது = வாள் மெல்லியது 
வாள் + மெல்லியது = வாண்மெல்லியது 


வேற்றுமையில், ள ணகரமாக மாறும் (இயல்பாகவும் புணரலாம்)
வாள் + மருங்கு = வாண்மருங்கு 
	அல்வழியில், இயல்பாகவோ, ல னகரமாக மாறியோ புணரும்
கால் + மெல்லியது = கால் மெல்லியது 
கால் + மெல்லியது = கான்மெல்லியது 


வேற்றுமையில், ல னகரமாக மாறும் (இயல்பாகவும் புணரலாம்)
பரல் + மலை = பரன்மலை
	இடையினம்
ய, வ 
	அல்வழி, வேற்றுமை இரண்டிலும் இயல்பு 
நீள் + வயல் = நீள்வயல் 
வாள் + யாது = வாள்யாது
	அல்வழி, வேற்றுமை இரண்டிலும் இயல்பு 
பால் + வயல் = பால்வயல் 
வெல் + யானை = வெல்யானை 
	மகர ஈற்றுப் புணர்ச்சி  
வருமொழி முதல்
	முதல்மொழி ஈறு 
	ம
	உயிர்
	அல்வழிப் புணர்ச்சியில், உயிரும் மெய்யும் சேர்ந்து இயல்பாகப் புணரும். 
உளம் + உவந்தான் = உளமுவந்தான்


வேற்றுமைப் புணர்ச்சியில், ம் கெட்டு உடம்படுமெய் பெற்றோ, அத்துச் சாரியை பெற்றோ புணரும் 
அகம் + அழகு = அக + வ் + அழகு = அகவழகு
அகம் + அழகு = அகத்து + அழகு = அகத்தழகு 
	வல்லினம் க, ச, த, ப 
	அல்வழிப் புணர்ச்சியில், முன் வரும் வல்லினத்தின் இனமான மெல்லினமாகத் திரியும் (இயல்பாகவும் புணரலாம்). 
உளம் + கனிந்து = உளங்கனிந்து
நகரம் + சேர்ந்து = நகரஞ்சேர்ந்து 
மரம் + தனில் = மரந்தனில் 
எம் + தம் = எந்தம் (பன்மை)
உம் + தம் = உந்தம் (பன்மை)
சிரம் + பணிந்து = சிரம்பணிந்து


வேற்றுமைப் புணர்ச்சியில், ம் கெட்டு வல்லினம் மிகுந்தோ, அத்துச் சாரியை பெற்றோ புணரும் 
அகம் + கண் = அகக்கண், அகத்துக் கண் 
புறம் + சேரி = புறச்சேரி, புறத்துச் சேரி 
நகரம் + தலைவர் = நகரத்தலைவர், நகரத்துத் தலைவர் 
மரம் + பலகை = மரப்பலகை, மரத்துப் பலகை
	மெல்லினம் ஞ
	அல்வழிப் புணர்ச்சியில் இயல்பாகப் புணரும் 
மிகவும் + ஞெகிழ்ந்தான் = மிகவும் ஞெகிழ்ந்தான்


வேற்றுமைப் புணர்ச்சியில் மகரம் ஞகரமாக மாறியோ, அத்துச் சாரியை பெற்றோ புணரும் 
அறம் + ஞாலம் = அறஞ்ஞாலம், அறத்து ஞாலம் (அறத்தைச் செய்யும் ஞாலம்)
	மெல்லினம் ந
	அல்வழிப் புணர்ச்சியில், இயல்பாகப் புணரும்  
மரம் + நட்டான் = மரம் நட்டான் 


வேற்றுமைப் புணர்ச்சியில் ம் கெட்டோ, அத்துச் சாரியை பெற்றோ புணரும்  
மரம் + நாய் = மரநாய், மரத்து நாய் (மரத்தால் ஆன நாய்)
	மெல்லினம் ம
	அல்வழிப் புணர்ச்சியில், இயல்பாகவோ, ம் கெட்டோ புணரும்  
உளம் + மகிழ்ந்தாள் = உளம் மகிழ்ந்தாள் 
உளம் + மகிழ்ந்தாள் = உள மகிழ்ந்தாள் 


வேற்றுமைப் புணர்ச்சியில் ம் கெட்டோ, அத்துச் சாரியை பெற்றோ புணரும்  
வானம் + மீன் = வானமீன், வானத்து மீன் (வானத்தின் கண் உள்ள மீன்)
உளம் + மகிழ்ச்சி = உளமகிழ்ச்சி, உளத்து மகிழ்ச்சி (உளத்திற் கொண்ட மகிழ்ச்சி)
	இடையினம்
ய 
	அல்வழிப் புணர்ச்சியில், இயல்பாகப் புணரும்  
தேடும் + யானை = தேடும் யானை 


வேற்றுமைப் புணர்ச்சியில் ம் கெட்டோ, அத்துச் சாரியை பெற்றோ புணரும்  
மரம் + யானை = மரயானை, மரத்து யானை 
	இடையினம்
வ 
	அல்வழிப் புணர்ச்சியில், இயல்பு  
வரும் + வளவன் = வரும் வளவன் (மகரக்குறுக்கம்)


வேற்றுமைப் புணர்ச்சியில் ம் கெட்டோ, அத்துச் சாரியை பெற்றோ புணரும்  
மரம் + வண்டி = மரவண்டி, மரத்து வண்டி
	தேன் மொழிப் புணர்ச்சி 
தேன் எனும் சொல் அல்வழியிலும் வேற்றுமையில் புணரும்போது, பிற னகர ஈற்றுச் சொற்களைப் போல் புணர்வதில்லை. தேன் என்ற நிலைமொழி, வருமொழி முதலில் மூவகை மெய்களும் வருகையில் எவ்வாறு புணர்கிறது என்று பார்ப்போம்.


வருமொழி முதலில் வல்லினம் வர, இயல்பாகவும், னகரம் கெட்டு வல்லினம் மிகுந்தும், இன மெல்லினமாகத் திரிந்தும் புணரும்:
தேன் + கனி = தேன்கனி 
தேன் + கனி = தேக்கனி
தேன் + கனி = தேங்கனி 


வருமொழி முதலில் மெல்லினம் வர, இயல்பாகவும், னகரம் கெட்டும் புணரும்:
தேன் + மா = தேன்மா 
தேன் + மா = தேமா 


வருமொழி முதலில் இடையினம் வர, இயல்பாகப் புணரும்:
தேன் + வந்தது = தேன் வந்தது 
இடையினவீற்றுப் புணர்ச்சி  
வருமொழி முதல்
	முதல்மொழி ஈறு 
	ய, ர, ழ
	உயிர்
	அல்வழியிலும் வேற்றுமையிலும், உயிரும் மெய்யும் சேர்ந்து இயல்பாகப் புணரும். 
தாய் + உவந்தாள் = தாயுவந்தாள்
தாய் + அகம் = தாயகம்
மெய் + உவந்தான் = மெய்யுவந்தான் (தனிக்குறில் முன் தன்னொற்றிரட்டும்)
ஆர் + இவர் = ஆரிவர் 
கூழ் + ஆறியது = கூழாறியது 
	வல்லினம் க, ச, த, ப 
	அல்வழியிலும் வேற்றுமையிலும், வல்லினம் மிகும் விதிகளைத் தழுவி, மிகுந்தோ மிகாமலோ இயல்பாகப் புணரும். 
போய் + சேர் = போய்ச்சேர் (அல்வழி - வினையெச்சத் தொடர்)
கூழ் + கொதித்தது = கூழ் கொதித்தது (அல்வழி - எழுவாய்த்தொடர்)
கூழ் + குடி = கூழ் குடி (இரண்டாம் வேற்றுமைத் தொகை)
பாய் + சுருட்டு = பாய் சுருட்டு (இரண்டாம் வேற்றுமைத் தொகை)
ஊர் + தேடு = ஊர் தேடு (இரண்டாம் வேற்றுமைத் தொகை)
கூழ் + பானை = கூழ்ப்பானை (இரண்டாம் வேற்றுமை உருபும் பயனும் உடன் தொக்க தொகை)
	மெல்லினம் ஞ, ந, ம 
	அல்வழியிலும் வேற்றுமையிலும், தனிக்குறில் முன்னின்ற யகரம், வருமொழியின் முன் வந்த மெல்லினம் மிக்குப் புணரும்
மெய் + ஞானம் = மெய்ஞ்ஞானம் 
மெய் + முதல் = மெய்ம்முதல்
நெய் + நன்று = நெய்ந்நன்று


பிற இடங்களில் அல்வழியிலும் வேற்றுமையிலும், இயல்பாகப் புணரும் 
தாய் + ஞெகிழ்ந்தாள் = தாய் ஞெகிழ்ந்தாள்
ஊர் + ஞெகிழ்ந்தது = ஊர் ஞெகிழ்ந்தது
கார் + ஞாலம் = கார் ஞாலம்
கூழ் + நன்று = கூழ் நன்று 
	இடையினம்
ய வ
	அல்வழியிலும் வேற்றுமையிலும், இயல்பாகப் புணரும்  
போர் + யானை = போர் யானை 
கூழ் + யாது = கூழ் யாது
நாய் + யாது = நாய் யாது
போர் + வரும் = போர் வரும்
	சில தவறான பயன்பாடுகளும், அவற்றின் சரியான வடிவங்களும்  
                              1. எந்தன் எனும் சொல்லை நம்மில் பலர் பயன்படுத்துகிறோம். இது நம் புணர்ச்சி விதிகளின் படி தவறான பயன்பாடாகும்.

        எந்தன் = எம் + தன்  (தவறு)

இங்கு, எம் எனும் பன்மைப் பெயர் தன் எனும் ஒருமைப் பெயர் கொண்டு முடிந்துள்ளது என்பதைக் காண்க.

        என் + தன் = என்றன்  (சரி)

என்பதே சரியான பயன்பாடு என்றறிக.

                              2. இதே போல், என் தாய் என்கையில், எந்தாய் என எழுதுவதும் தவறாகும். எம் தாய் என்பதும், எந்தை எனும் சொல்லின் விளி வடிவமுமே எந்தாய் என மாறும்.

        என் + தாய் = என்றாய் (சரி) => எனது தாய். என்: ஒருமை

        எந்தாய் = எம் + தாய் (சரி) => எங்களது தாய். எம்: பன்மை
        எந்தாய் => எந்தை என்பதன் விளி (சரி)

                              3. டு, று எனும் குற்றியலுகர ஈறுகள் நெடில் தொடராகவோ உயிர்த்தொடராகவோ வருகையில், வேற்றுமைப்பொருளில் எப்பொழுதும் இரட்டித்துப் புணர்கின்றன.

        பாலாறு மணல் (தவறு) 
        வீடில் இரு (தவறு - வீடில் என்றால் “வீடு இல்லாமல்” எனப் பொருள்படும்)

        வீட்டில் இரு (சரி)
        பாலாற்று மணல் => ஆற்றின் படுகையில் உள்ள மணல் (சரி)
        நாட்டு மக்கள் => நாட்டிலுள்ள மக்கள் (சரி)
        வயிற்றுப் பசி => வயிறு கொண்ட பசி (சரி)
        மலை முகட்டில் கண்டோம் (சரி)
        ஈரோட்டில் பிறந்தார் => ஈரோடு எனும் ஊரில் பிறந்தார் (சரி)

ஆறு (6) எனும் எண்ணுப்பெயர் மட்டுமே இதற்கு விதிவிலக்கு. 

        ஆறில் பாதி (சரி)
        ஆறன் கூறு (சரி)
        பதினாறில் ஒரு பங்கு (சரி)

                              4. மகர ஈற்றுப் பெயர் வேற்றுமையில் அத்துச் சாரியை பெற்றே உருபுடன் புணரும். மகர ஈற்றுப் பெயர்கள் என்பன ம் எனும் எழுத்தில் முடியும் பெயர்ச்சொற்களைக் குறிக்கும்.

        மரம் + ஒடு => மரத்தொடு (சரி)
        மரம் + ஒடு => மரமொடு (தவறு) 

அத்துச் சாரியை இல்லாது, வேற்றுமை உருபொடு புணர்ந்த மகர ஈற்றுப் பெயர்களையும் புலவர்கள் ஆங்காங்கே பயன்படுத்தியுள்ளனர். இவ்வாறான ஒரு பயன்பாடு திருப்பள்ளியெழுச்சியில் வந்துள்ளது:

        யாழ் குழல் முழவமோடு இசை திசை கெழுமி (திவ்வியப் பிரபந்தம்)

இங்கு, முழவம் + ஓடு = முழவமோடு என்று வந்துள்ளது. இது இலக்கண விதிகளுக்குட்பட்டதில்லை என்றாலும், ஓசை கருதியும் நயம் கருதியும் செய்யுளில் புலவோர் பயன்படுத்தியுள்ளனர்.

                              5. ஒரு - ஓர் இவை இரண்டும் ஒரு பொருளில் வரினும், ஒரு எனும் நிலைமொழி வருமொழி முதலில் உயிர் வருகையில் ஓர் என மாறும்.
        
        ஒரு இரவு (தவறு)
        ஓர் இரவு (சரி)
        ஒரு குதிரை (சரி)

ஒரு - ஓர் இவ்விரண்டு சொற்களையும் மாற்றியும் பயன்படுத்தியுள்ளனர் புலவர் என்பதையும் உள்ளத்தில் கொள்க. செய்யுளில் மாறி வருவது பிழையில்லையெனினும், சரியான இலக்கணத்தை அறிந்து அதன்பின் நயம் கருதி, உரிய இடத்தில் மாற்றியும் பயன்படுத்திக் கொள்க.


________________


அட்டவணை
மேலும் பாடல் வகைகள்
பாவகைகள் (தொகை)
	வெண்பா
	நூலில் காண்க
	ஆசிரியப்பா
	நூலில் காண்க
	கலிப்பா
	நூலில் காண்க
	வஞ்சிப்பா
	நூலில் காண்க
	மருட்பா
	வெண்பாவும் ஆசிரியப்பாவும் கலந்து அமைவது
	வெண்பா வகைகள் 
	குறள் வெண்பா
	நூலில் காண்க
	சிந்தியல் வெண்பா
	நூலில் காண்க
	இன்னிசை வெண்பா
	நூலில் காண்க
	நேரிசை வெண்பா
	நூலில் காண்க
	பஃறொடை வெண்பா
	நூலில் காண்க
	ஆசிரியப்பா வகைகள் 
	நேரிசை ஆசிரியப்பா
	நூலில் காண்க
	இணைக் குறள் ஆசிரியப்பா
	நூலில் காண்க
	நிலை மண்டில ஆசிரியப்பா
	நூலில் காண்க
	அடிமறி மண்டில ஆசிரியப்பா
	நூலில் காண்க
	கலிப்பா வகைகள் 
	நேரிசை ஒத்தாழிசைக் கலிப்பா
	நூலில் காண்க
	அம்போதரங்க ஒத்தாழிசைக் கலிப்பா
	நூலில் காண்க
	வண்ணக ஒத்தாழிசைக் கலிப்பா
	நூலில் காண்க
	வெண் கலிப்பா
	நூலில் காண்க
	தரவு கொச்சகக் கலிப்பா
	நூலில் காண்க
	தரவிணைக் கொச்சகக் கலிப்பா
	நூலில் காண்க
	சிஃறாழிசைக் கொச்சகக் கலிப்பா
	நூலில் காண்க
	பஃறாழிசைக் கொச்சகக் கலிப்பா
	நூலில் காண்க
	மயங்கிசைக் கொச்சகக் கலிப்பா
	நூலில் காண்க
	வஞ்சிப்பா வகைகள் 
	குறளடி வஞ்சிப்பா
	நூலில் காண்க
	சிந்தடி வஞ்சிப்பா
	நூலில் காண்க
	மருட்பா வகைகள் 
	புறநிலை வாழ்த்து மருட்பா
	(இது பொருள் சார்ந்த வகை ஆகும்) இறைவனைத் தொழுவோனை, அவ்விறைவன் காக்கட்டும் என்ற பொருளில் பாடப்பட்ட மருட்பா.
	வாயுறை வாழ்த்து மருட்பா
	(இது பொருள் சார்ந்த வகை ஆகும்) கசப்பான மருந்தைப் போல், கடுமையான சொற்களைக் கொண்டு நல்ல நோக்கத்துடன் அறிவுறுத்தும் பொருளில் பாடப்பட்ட மருட்பா. வாயுறை = மருந்து
	செவியறிவுறுஉ மருட்பா
	(இது பொருள் சார்ந்த வகை ஆகும்) செவியில் படுமாறு அறிவுறுத்திச் சொல்லும் பொருளில் பாடப்பட்ட மருட்பா.
	கைக்கிளை மருட்பா
	(இது பொருள் சார்ந்த வகை ஆகும்) குறுகிய காலமே நிலைக்கும் ஒருதலைக் காதலைக் கொண்டு பாடப்பட்ட மருட்பா.
	வெண்பா வகைகளின் விரி 
	குறள் வெண்பா
	நூலில் காண்க
	ஒரு விகற்பத்தால் வந்த குறள் வெண்பா
	நூலில் காண்க
	இரு விகற்பத்தால் வந்த குறள் வெண்பா
	நூலில் காண்க
	நேரிசைச் சிந்தியல் வெண்பா
	நூலில் காண்க
	இன்னிசைச் சிந்தியல் வெண்பா
	நூலில் காண்க
	ஒரு விகற்ப நேரிசைச் சிந்தியல் வெண்பா
	அடிகள் தோறும் முதற்சீரிலும், தனிச் சொல்லிலும் ஒரே எதுகை பெற்று வந்த நேரிசைச் சிந்தியல் வெண்பா
	இரு விகற்ப நேரிசைச் சிந்தியல் வெண்பா
	முதல் இரண்டு அடிகளின் முதற்சீரிலும், தனிச் சொல்லிலும் ஒரே எதுகை பெற்று வந்த நேரிசைச் சிந்தியல் வெண்பா (மூன்றாம் அடியில் வேறு விகற்பம் வந்ததால் இரு விகற்பமானது)
	ஒரு விகற்ப இன்னிசைச் சிந்தியல் வெண்பா
	அடிகள் தோறும் முதற்சீரில் ஒரே எதுகை பெற்று வந்த இன்னிசைச் சிந்தியல் வெண்பா
	பல விகற்ப இன்னிசைச் சிந்தியல் வெண்பா
	அடிகள் தோறும் முதற்சீரில் எதுகை பெறாது வந்த இன்னிசைச் சிந்தியல் வெண்பா
	ஒரு விகற்ப நேரிசை வெண்பா
	நூலில் காண்க
	இரு விகற்ப நேரிசை வெண்பா
	நூலில் காண்க
	ஒரு விகற்ப இன்னிசை வெண்பா
	நூலில் காண்க
	பல விகற்ப இன்னிசை வெண்பா
	நூலில் காண்க
	பல விகற்ப நேரிசை வெண்பா
	முதல் இரண்டு அடிகளின் முதற்சீரிலும், தனிச் சொல்லிலும் ஒரே எதுகை பெற்று வந்த நேரிசைச் சிந்தியல் வெண்பா (மூன்றாம் அடியில் வேறு விகற்பமும், நான்காம் அடியில் வேறு விகற்பமும் வந்ததால் பல விகற்பமானது)
	ஒத்த விகற்பப் பஃறொடை வெண்பா
	அடி தோறும் முதற்சீரில் ஒரே எதுகை பெற்றுவரும் பஃறொடை வெண்பா
	ஒவ்வா விகற்பப் பஃறொடை வெண்பா
	அடி தோறும் முதற்சீரில் ஒரே எதுகை பெறாத பஃறொடை வெண்பா
	ஆசிரியப்பா வகைகளின் விரி 
	இன்னியல் நேரிசை ஆசிரியப்பா
	இருவகை ஆசிரியத்தளைகளால் மட்டுமே அமைந்த நேரிசை ஆசிரியப்பா
	விரவியல் நேரிசை ஆசிரியப்பா
	இருவகை ஆசிரியத்தளைகளோடு பிற தளைகளும் கலந்து அமைந்த நேரிசை ஆசிரியப்பா
	இன்னியல் இணைக்குறள் ஆசிரியப்பா
	இருவகை ஆசிரியத்தளைகளால் மட்டுமே அமைந்த இணைக்குறள் ஆசிரியப்பா
	விரவியல் இணைக்குறள் ஆசிரியப்பா
	இருவகை ஆசிரியத்தளைகளோடு பிற தளைகளும் கலந்து அமைந்த இணைக்குறள் ஆசிரியப்பா
	இன்னியல் நிலைமண்டில ஆசிரியப்பா
	இருவகை ஆசிரியத்தளைகளால் மட்டுமே அமைந்த நிலைமண்டில ஆசிரியப்பா
	விரவியல் நிலைமண்டில ஆசிரியப்பா
	இருவகை ஆசிரியத்தளைகளோடு பிற தளைகளும் கலந்து அமைந்த நிலைமண்டில ஆசிரியப்பா
	இன்னியல் அடிமறி மண்டில ஆசிரியப்பா
	இருவகை ஆசிரியத்தளைகளால் மட்டுமே அமைந்த அடிமறி மண்டில ஆசிரியப்பா
	விரவியல் அடிமறி மண்டில ஆசிரியப்பா
	இருவகை ஆசிரியத்தளைகளோடு பிற தளைகளும் கலந்து அமைந்த அடிமறி மண்டில ஆசிரியப்பா
	கலிப்பா வகைகளின் விரி 
	வெள்ளைச் சுரிதக நேரிசை ஒத்தாழிசைக் கலிப்பா
	வெள்ளைச் சுரிதகத்தால் இற்ற (இறுதி அமைந்த) நேரிசை ஒத்தாழிசைக் கலிப்பா
	அகவற் சுரிதக நேரிசை ஒத்தாழிசைக் கலிப்பா
	ஆசிரியச் சுரிதகத்தால் இற்ற (இறுதி அமைந்த) நேரிசை ஒத்தாழிசைக் கலிப்பா
	அளவியல் அம்போதரங்க ஒத்தாழிசைக் கலிப்பா
	தரவும் சுரிதகமும் ஆறடியால் வந்து, நான்கடியாய்த் தாழிசை மூன்றும் வந்து, தாழிசைப் பின்னர்த் தனிச்சொல் முன் இரண்டடியால் ஓர் அராகம் வந்து, அதன் பின் இரண்டடியால் இரண்டு பேரெண் வந்து, ஓரடியால் நான்கு இடையெண் வந்து, சிற்றெண் ஒரு சீரால் எட்டாய், அவை இரண்டு கூடி ஓரடியே போன்று இம்முறை அம்போதரங்க உறுப்புப் பெற்று முடிவது தலையளவு அம்போதரங்க ஒத்தாழிசைக் கலிப்பா என்றும்; தரவும் சுரிதகமும் ஐந்தடியான் வந்து, தாழிசை மூன்றும் மூன்றடியால் வந்து, தாழிசைப் பின்னர்த் தனிச்சொல் முன் இரண்டடியால் ஓர் அராகம் வந்து, இரண்டு ஓரடியால் பேரெண் அறு சீரால் வந்து, இடையெண் முச்சீரால் வந்து, எட்டுச் சிற்றெண் ஒரு சீரும் ஓர் அசையுமாய் இம்மூன்று அம்போதரங்க உறுப்பும் பெற்று முடிவது இடையளவு அம்போதரங்க ஒத்தாழிசைக் கலிப்பா என்றும்; தரவும் சுரிதகமும் நான்கடியால் வந்து, ஈரடியால் மூன்று தாழிசை வந்து, தாழிசைப் பின்னர்த் தனிச்சொல் முன் இரண்டடியால் ஓர் அராகம் வந்து, ஓர் அடியால் இரண்டு பேரெண் வந்து, இரு சீரால் நான்கு இடையெண் வந்து, ஒரு சீரால் எட்டுச் சிற்றெண் வந்து, இம்மூன்று அம்போதரங்க உறுப்பும் பெற்று முடிவது கடையளவு அம்போதரங்க ஒத்தாழிசைக் கலிப்பா என்றும் கூறுவர். இவை மூன்றும் அளவியல் அம்போதரங்க ஒத்தாழிசைக் கலியுள் அடங்குவன.
	அளவழி அம்போதரங்க ஒத்தாழிசைக் கலிப்பா
	அளவியல் அல்லாத அம்போதரங்க ஒத்தாழிசைக் கலிப்பா.
	அளவியல் வண்ணக ஒத்தாழிசைக் கலிப்பா
	அளவியல் வண்ணக ஒத்தாழிசைக் கலிப்பா ஆறடித்தரவு, நான்கடித் தாழிசை மூன்று, தனிச்சொல், நாற்சீர் முதலாகப் 13 சீர்வரையில் பத்து அராக அடிகள், இரு குறள் வெண் பாக்களாகிய பேரெண், இருசீர் அரையடியாம் சிற்றெண் எட்டு, தனிச்சொல், சுரிதகம் இவை பெற்ற பாடலாகும்.
	அளவழி வண்ணக ஒத்தாழிசைக் கலிப்பா
	அளவியல் அல்லாத வண்ணக ஒத்தாழிசைக் கலிப்பா.
	கலி வெண்பா
	நூலில் காண்க
	வெண்கலிப்பா
	நூலில் காண்க
	இயற்றரவு கொச்சகக் கலிப்பா
	சுரிதகம் இன்றி அமையும் தரவு கொச்சகம் (தனிச்சொல் பெற்றோ பெறாமலோ வரலாம்)
	சுரிதகத்தரவு கொச்சகக் கலிப்பா
	ஒரு தரவும் சுரிதகமும் கொண்டு அமையும் தரவு கொச்சகம் (தனிச்சொல் பெற்றோ பெறாமலோ வரலாம்)
	இயற்றரவிணைக் கொச்சகக் கலிப்பா
	சுரிதகம் இன்றி அமையும் தரவிணைக் கொச்சகம் (தனிச்சொல் பெற்றோ பெறாமலோ வரலாம்)
	சுரிதகத் தரவிணைக் கொச்சகக் கலிப்பா
	இரண்டு தரவும், சுரிதகமும் கொண்டு அமையும் தரவிணைக் கொச்சகம் (தனிச்சொல் பெற்றோ பெறாமலோ வரலாம்)
	இயற்சிஃறாழிசைக் கொச்சகக் கலிப்பா
	அளவடிகளால் மட்டுமே அமைந்த தாழிசைகளைக் கொண்ட சிஃறாழிசைக் கொச்சகக் கலிப்பா
	குறைச்சிஃறாழிசைக் கொச்சகக் கலிப்பா
	தாழிசைகளில் அளவில் குறைந்த (மூன்று சீர்கள் கொண்ட) ஈற்றடி பெற்று வரும் சிஃறாழிசைக் கொச்சகக் கலிப்பா
	இயற்பஃறாழிசைக் கொச்சகக் கலிப்பா
	அளவடிகளால் மட்டுமே அமைந்த தாழிசைகளைக் கொண்ட பஃறாழிசைக் கொச்சகக் கலிப்பா
	குறைப்பஃறாழிசைக் கொச்சகக் கலிப்பா
	தாழிசைகளில் அளவில் குறைந்த (மூன்று சீர்கள் கொண்ட) ஈற்றடி பெற்று வரும் பஃறாழிசைக் கொச்சகக் கலிப்பா
	இயல் மயங்கிசைக் கொச்சகக் கலிப்பா
	கலிப்பாவின் உறுப்புகள் ஆறு மட்டும் தம்முள் மயங்கி (முறைமாறி) அமைவது.
	அயல் மயங்கிசைக் கொச்சகக் கலிப்பா
	கலிப்பாவின் உறுப்புகள் ஆறனோடு, வெண்பா ஆசிரியப்பா ஆகியவையும் கலந்து, தம்முள் மயங்கி (முறைமாறி) அமைவது.
	வஞ்சிப்பா வகைகளின் விரி 
	இன்னியற்குறளடி வஞ்சிப்பா
	இருவகை வஞ்சித்தளைகளால் மட்டுமே அமைந்த குறளடி வஞ்சிப்பா
	விரவியற்குறளடி வஞ்சிப்பா
	இருவகை வஞ்சித்தளைகளோடு பிற தளைகளும் கலந்து அமைந்த குறளடி வஞ்சிப்பா
	இன்னியற்சிந்தடி வஞ்சிப்பா
	இருவகை வஞ்சித்தளைகளால் மட்டுமே அமைந்த சிந்தடி வஞ்சிப்பா
	விரவியற்சிந்தடி வஞ்சிப்பா
	இருவகை வஞ்சித்தளைகளோடு பிற தளைகளும் கலந்து அமைந்த சிந்தடி வஞ்சிப்பா
	மருட்பா வகைகளின் விரி 
	புறநிலை வாழ்த்துச் சமனிலை மருட்பா
	வெண்பா ஆசிரியப்பாவின் அடிகள் சமநிலையில் பெற்று அமையும் புறநிலை வாழ்த்து மருட்பா
	புற நிலை வாழ்த்து வியனிலை மருட்பா
	வெண்பாவைவிட ஆசிரியப்பாவின் அடிகள் மிகுந்து அமையும் புறநிலை வாழ்த்து மருட்பா
	வாயுறை வாழ்த்துச் சமனிலை மருட்பா
	வெண்பா ஆசிரியப்பாவின் அடிகள் சமநிலையில் பெற்று அமையும் வாயுறை வாழ்த்து மருட்பா
	வாயுறை வாழ்த்து வியனிலை மருட்பா
	வெண்பாவைவிட ஆசிரியப்பாவின் அடிகள் மிகுந்து அமையும் வாயுறை வாழ்த்து மருட்பா
	செவியறிவுறூஉச் சமனிலை மருட்பா
	வெண்பா ஆசிரியப்பாவின் அடிகள் சமநிலையில் பெற்று அமையும் செவியறிவுறூஉ மருட்பா
	செவியறிவுறூஉ வியனிலை மருட்பா
	வெண்பாவைவிட ஆசிரியப்பாவின் அடிகள் மிகுந்து அமையும் செவியறிவுறூஉ மருட்பா
	கைக்கிளைச் சமனிலை மருட்பா
	வெண்பா ஆசிரியப்பாவின் அடிகள் சமநிலையில் பெற்று அமையும் கைக்கிளை மருட்பா
	கைக்கிளை வியனிலை மருட்பா
	வெண்பாவைவிட ஆசிரியப்பாவின் அடிகள் மிகுந்து அமையும் கைக்கிளை மருட்பா
	பாவினங்கள் (தொகை)
	தாழிசை
	வஞ்சி, கலி, ஆசிரியம், வெண்பாக்களுள் ஒன்றன் இனமான தாழிசை
	துறை
	வஞ்சி, கலி, ஆசிரியம், வெண்பாக்களுள் ஒன்றன் இனமான துறை
	விருத்தம்
	வஞ்சி, கலி, ஆசிரியம், வெண்பாக்களுள் ஒன்றன் இனமான விருத்தம்
	பாவின வகைகள்
	வெண்டாழிசை
	நூலில் காண்க
	வெண்டுறை
	நூலில் காண்க
	வெளி விருத்தம்
	நூலில் காண்க
	ஆசிரியத் தாழிசை
	நூலில் காண்க
	ஆசிரியத் துறை
	நூலில் காண்க
	ஆசிரிய விருத்தம்
	நூலில் காண்க
	கலித் தாழிசை
	நூலில் காண்க
	கலித்துறை
	நூலில் காண்க
	கலி விருத்தம்
	நூலில் காண்க
	வஞ்சித் தாழிசை
	நூலில் காண்க
	வஞ்சித் துறை
	நூலில் காண்க
	வஞ்சி விருத்தம்
	நூலில் காண்க
	வெண்பாவின் இனங்கள் 
	வெண்செந்துறை
	நூலில் காண்க
	குறட்டாழிசை
	நூலில் காண்க
	வெள்ளொத்தாழிசை
	நூலில் காண்க
	வெண்டாழிசை
	நூலில் காண்க
	ஓரொலி வெண்டுறை
	எல்லா அடிகளும் ஒரே ஓசையில் அமையும் வெண்டுறை
	வேற்றொலி வெண்டுறை
	சில அடிகள் வேறு ஓசையில் அமையும் வெண்டுறை
	வெளி விருத்தம்
	நூலில் காண்க
	வெளி மண்டில விருத்தம்
	அடிகளை முறைமாற்றிப் படித்தாலும் பொருள் மாறாத வெளிவிருத்தம்
	ஆசிரியப்பாவின் இனங்கள் 
	ஆசிரிய ஒத்தாழிசை
	சிறப்புடை ஆசிரியத்தாழிசை - நூலில் காண்க
	ஆசிரியத் தாழிசை
	நூலில் காண்க
	ஆசிரிய நேர்த்துறை
	ஈற்றயலடி மட்டும் அளவில் குறைந்து வரும் ஆசிரியத்துறை
	ஆசிரிய இணைக் குறட்டுறை
	இடையிடையில் அடிகள் அளவில் குறைந்து வரும் ஆசிரியத்துறை
	ஆசிரிய நிலை விருத்தம்
	அடிகளை முறைமாற்ற முடியாத வெளிவிருத்தம் (அடிகளை முறைமாற்றிப் படித்தால் பொருள் மாறிவிடும்)
	ஆசிரிய மண்டில விருத்தம்
	அடிகளை முறைமாற்றிப் படித்தாலும் பொருள் மாறாத ஆசிரியவிருத்தம்
	கலிப்பாவின் இனங்கள் 
	கலி ஒத்தாழிசை
	ஒரு பொருள்மேல் மூன்றடுக்கி வந்த கலித்தாழிசை
	கலித்தாழிசை
	நூலில் காண்க
	கலித்துறை
	நூலில் காண்க
	கலி விருத்தம்
	நூலில் காண்க
	கலிநிலைத்துறை
	அடிகளை முறைமாற்ற முடியாத கலித்துறை (அடிகளை முறைமாற்றிப் படித்தால் பொருள் மாறிவிடும்)
	கலி மண்டிலத் துறை
	அடிகளை முறைமாற்றிப் படித்தாலும் பொருள் மாறாத கலித்துறை
	கட்டளைக் கலித்துறை
	நூலில் காண்க
	கலி நிலை விருத்தம்
	அடிகளை முறைமாற்ற முடியாத கலிவிருத்தம் (அடிகளை முறைமாற்றிப் படித்தால் பொருள் மாறிவிடும்)
	கலி மண்டில விருத்தம்
	அடிகளை முறைமாற்றிப் படித்தாலும் பொருள் மாறாத கலிவிருத்தம்
	வஞ்சிப்பாவின் இனங்கள் 
	வஞ்சி நிலைத் தாழிசை
	அடிகளை முறைமாற்ற முடியாத வஞ்சித்தாழிசை (அடிகளை முறைமாற்றிப் படித்தால் பொருள் மாறிவிடும்)
	வஞ்சி மண்டிலத் தாழிசை
	அடிகளை முறைமாற்றிப் படித்தாலும் பொருள் மாறாத வஞ்சித்தாழிசை
	வஞ்சி நிலைத்துறை
	அடிகளை முறைமாற்ற முடியாத வஞ்சித்துறை (அடிகளை முறைமாற்றிப் படித்தால் பொருள் மாறிவிடும்)
	வஞ்சி மண்டிலத்துறை
	அடிகளை முறைமாற்றிப் படித்தாலும் பொருள் மாறாத வஞ்சித்துறை
	வஞ்சி நிலை விருத்தம்
	அடிகளை முறைமாற்ற முடியாத வஞ்சி விருத்தம் (அடிகளை முறைமாற்றிப் படித்தால் பொருள் மாறிவிடும்)
	வஞ்சி மண்டில விருத்தம்
	அடிகளை முறைமாற்றிப் படித்தாலும் பொருள் மாறாத வஞ்சி விருத்தம்
	________________


துணை நூற் பட்டியல்
                                 1. யாப்பருங்கலக் காரிகை - யாழ்ப்பாணத்துச் சுன்னாகம் அ. குமாரசுவாமிப் புலவர் உரை
                                 2. இலக்கணக் கட்டுரைகள் (வே. வேங்கடராஜுலு ரெட்டியார்)
                                 3. தொல்காப்பியம் - எழுத்ததிகாரம் (தமிழண்ணல்)
                                 4. தொல்காப்பியம் - சொல்லதிகாரம் (தமிழண்ணல்)
                                 5. தொல்காப்பியம் - செய்யுளியல், மரபியல் - பொருளதிகாரம் தொகுதி 4 (தமிழண்ணல்)
                                 6. பேராசிரியர் கு. வே. பாலசுப்பிரமணியனார் அவர்களின் தொல்காப்பிய விளக்க வகுப்புக்கள்
                                 7. கலித்தொகை - நச்சினார்க்கினியர் உரை
                                 8. கவி பாடலாம் (கி. வா. ஜகந்நாதன்)
                                 9. கவிஞராக (அ. கி. பரந்தாமனார்) 
                                 10. மொழி ஒப்பியலும் வரலாறும் (பேராசிரியர் முனைவர் ரா.சீனிவாசன்)


________________
[1] தனிக்குறில் குறில் எழுத்தின் பின் வல்லின உகரம் வருவது நிரையசையாகும். இது நேர்பு அன்று.
[2] “நேர்” என்ற சொல்லை அலகிட்டால் அது நேரசையாகவும், “நிரை” என்ற சொல் நிரையசையாகவும் வருவதைக் காண்க. இதேபோல், மற்ற வாய்பாடுகளும் அவற்றைச் சொற்களாகக் கருதி அலகிட்டால், அவ்வாய்பாட்டிலேயே அமைவதைக் காண்க.


[3] பூ முன் நேர் வருவதை வெண்சீர் வெண்டளை என்று கொண்டாலும், வெண்பாவில் பூச்சீர்கள் வரக்கூடாது என்பதால் இவ்வாறான அமைப்பு வெண்பாக்களில் வர இயலாது.
[4] மாத்திரை என்பது ஒரு எழுத்து ஒலிக்கும் நேரத்தைக் குறிக்கும். ஒரு மாத்திரை என்பது கண் சிமிட்டும் நேரம் எனவும் கை நொடிக்கும் நேரம் எனவும் கொள்ளப்படுகிறது. குறில் எழுத்துக்கள் பொதுவாக ஒரு மாத்திரை அளவும், நெடில் இரண்டு மாத்திரை அளவும், மெய்யும் ஆய்தமும் அரை மாத்திரை அளவும் ஒலிக்கின்றன.


[5] ஐ ஔ எனும் எழுத்துக்கள் சொல்லின் முதலில் ஒன்றரை மாத்திரை அளவு ஒலிக்கின்றன. ஐ எனும் எழுத்து சொல்லின் இடையிலும் இறுதியிலும் ஒரு மாத்திரை அளவே ஒலிக்கும் (இக்காலத்தில், இடை இறுதியிலும் ஒன்றரை மாத்திரை அளவு ஒலிக்கும் வழக்கமும் உள்ளது). இவை அளபெடுக்கும்போது, தாம் தோன்றும் இடத்தில் ஒலிக்கும் அளவிலிருந்து ஒரு மாத்திரை கூடுதலாக ஒலிக்கின்றன.
[6] ய், ர், ழ் என்னும் இம்மூன்று மட்டுமே ஈரொற்று மெய்ம்மயக்கம் பெறுவன. மற்ற மெய்யெழுத்துக்கள் அனைத்தும், (ஒற்றளபெடை தவிர்த்த பிற இடங்களில்) தமக்குப் பின் இன்னொரு தனி மெயெழுத்தைப் பெறா. எனவே ய், ர், ழ் தவிர்த்த பிற மெயெழுத்துக்களின் பின் எப்போதும் வல்லினம் மிகாது.
[7] ல், ள், ன், ண், ம் போன்ற மெய் எழுத்துக்களின் முன் வல்லினம் எப்போதும் மிகாது.
ய், ர், ழ் என்னும் இம்மூன்று மட்டுமே ஈரொற்று மெய்ம்மயக்கம் பெறுவன. மற்ற மெய்யெழுத்துக்கள் அனைத்தும், (ஒற்றளபெடை தவிர்த்துப் பிற இடங்களில்) தமக்குப் பின் இன்னொரு தனி மெயெழுத்தைப் பெறா. எனவே ய், ர், ழ் தவிர்த்த பிற மெயெழுத்துக்களின் முன் வல்லினம் எப்பொழுதுமே மிகாது.


[8] கண் என்னும் உருபு ஏற்கும்போது மட்டும் வல்லினம் மிகும், (எ-டு) குகைக்கண்; உருபை அடுத்து மிகாது, (எ-டு) குகைக்கண் புலி.
[9] நிரைநடுவாகிய வஞ்சியுரிச்சீர் ஆசிரியப்பாவில் வாரா என்ற கருத்தினை, காரிகைக்கு முன்னோடியான காக்கைபாடினியம் குறித்தமையையும் காண்க:


இணைநடு வியலா வஞ்சி உரிச்சீர்
இணையுள ஆசிரி யத்தன ஆகா
(காக்கைபாடினியம்)


இங்கு இணை என்பது நிரையசையைக் குறித்தது.
[10] இயற்சீர் வெண்டளை கொண்ட வெண்பாவின் அடிகளும், கனிச்சீர் கொண்ட வஞ்சிப்பாவின் குறளடிகளும் அகவற்பாவில் வரலாம் என்று யாப்பருங்கலக் காரிகை கூறுகிறது:
இயற்றளை வெள்ளடி வஞ்சியின் பாதம்
அகவல் உள்ளான் மயக்கப் படாவல்ல … (யாப்பருங்கலக் காரிகை)
ஆயினும், பெரும்பான்மையான சங்கப் பாடல்களில் வருவதில்லை என்பதால் வஞ்சிப்பாவின் குறளடிகளை நம் ஆசிரியப்பாக்களில் பொதுவாகத் தவிர்க்கலாம். நீண்ட பாக்களில் ஏற்ற இடங்களில் வஞ்சியடிகள் சேர்த்தும் எழுதலாம்.


[11] மிகுதியான சந்தம் கொண்ட பாடல் எழுதினால், ஆசிரியப்பாவிற்குரிய தளை அமைந்த போதிலும், அஃது அகவற்பா ஆகாது. பாவினங்களான தாழிசை, துறை, விருத்தம் என்பனவற்றுள் ஒன்றில் அஃது அடங்கும்.
[12] ஐவகை அடியும் ஆசிரியக்கு உரிய (தொல்காப்பியம் - செய்யுளியல் 50) என்ற நூற்பாவை முன்பு பார்த்தோம் என்பதை நினைவில் கொள்க.
[13] ஆசு = பொன் நகைகளைச் செய்யும்போது, இரு துண்டுகளை இணைக்கப் பயன்படும் பொருள்.
[14] இவ்விடத்தில், மடக்கடி என்பது ஒரு அடி பல வரிகளில் மடக்கி எழுதப்படுவதாகும்.
[15] பக்கத்தில் இருப்பவரைக் கூப்பிடுவது அண்மை விளி எனப்படும்.
[16] முறைப்பெயர் என்பது உறவு முறையைக் குறிப்பதாகும்.
[17] எழுவாய் விளி வேற்றுமைகள், வேற்றுமைப் புணர்ச்சியின் வகைகளுள் வாரா. இவற்றில் வேற்றுமை உருபில்லை, ஆதலால் அன்மொழிப் புணர்ச்சி ஆகும்.
[18] பொதுவாக, மூன்றாம் வேற்றுமை உருபு, வருமொழி முதலில் உயிரெழுத்து வரின், ஓடு என வரும்; வருமொழி முதலில் மெய்யெழுத்து வரின், ஒடு என வரும்.


[19] எழுவாய் விளி வேற்றுமைகள் வேற்றுமைப் புணர்ச்சியில் வாரா. இவற்றில் வேற்றுமை உருபில்லை ஆதலால், இவை அன்மொழிப் புணர்ச்சி வகைகள்.
[20] முற்றுப்பெறாத வினை, எச்சவினை எனப்படும். 
[a]அல்வழி இயல்பு - நன்னூல்